# ИБЛИСНИНЪ ЗИЯФЕТИНЕ ДАВЕТ

МУЭЛЛИФТЕН

«Сулико» гемиси скелеге акъырындан келип янашты. Ёлджулар буны сезмей
къалдылар. Когертеде кимсе ёкъ… эр кес ичеридеки ханелерде. Тёгерек пенджерелерден
саильге козеткенлер дахи шеэрни корип оламадылар, чюнки эвлернинъ тенеке дамларыны
шыбалап, таш тёшели ёлларны быланчыкъ сувгъа гъаркъ этип, кучьлю ягъмур ягъмакъта.
Скеле мейданында таксиден эсер ёкъ. Эписи къачкъан, сакълангъан. Накълият
«Сулико»ны къаршылап алувдан аджиз. «Сулико» ойле геми ки, истегенде келе, истегенде
кете. Уриет варлыгъы. Тек кезинти ичюн. Къабурчакъ дивар талдасында пусып тургъан
эрзакъ машинасынынъ айдавджысына ялвардым, мени кабинасында «Астория»гъа алып
кельди. «Геджени, исте-истеме, холлда, аякъ устюнде турып, яхут кресло устюнде
юкъусырап кечиреджегим...» деген фикирнен, тюшкюн алда мусафирханеге кирип,
къаверенкли агъач больме ичиндеки ешиль сачлы яш къадыннынъ огюнде токътадым.
Агъызымдан даа лаф чыкъмады.
— Экинджи къатта юз алтынджы ода... — деди о деръал.
Бу сёзлер кимге аит экенини бильмей, этрафыма бакъындым. Янымда мусафир киши
корюнмеди. Къадын козьлерини огюндеки джедвельден узьмей, элини манъа узатты.
Ичине паспортымны къойдым.
— Эки кумюш етмиш капик, — деди манъа. Баш пармагъынен, ишарет ве орта
пармакъларыны чертип алды. — «Парайы верен, дюдюги чалыр...» дей тургъанлар бизим
татарлар.
Ешиль парикли къадын бу сёзлерни татарджа сёйледи, сонъра соза берип, эснеди.
Эснегенинден озю утанды, гъалиба, авучынен агъызыны къапады, дюльбер кулюмсиреди.
Дефтерде адымны сол элинен чолпаджа язды, паспортымны къайтарып озюме берди. Мен
кенъ мердивен бою экинджи къаткъа котериле башладым.
Курорт шеэринде язнынъ чиллесинде бойле зийнетли отельде ятакънынъ
мамюрлигине тааджиплендим. Экинджи къатта невбетчи енге меним одамны косьтерди.
Давушсыз ичери кирдим. Кроватларнынъ биринде киши юкъламакъта. Дигери бош. Мен
ёргъун эдим. Союнып, тез-тез яттым.
Саба кягъыт шытырдысындан уяндым. Къомшум, эсли адам, кроват узеринде,
аякъларыны ерге саркъытып отургъан, газета окъумакъта. Юзю бакъыр ренкли. Сачлары
акъ. Мыйыгъы токъал, беяз. Къашлары къара. Иш, эльбетте, къомшунынъ къашларынынъ
къаралыгъында дегиль, озюнинъ кимлигинде. Бойле бакъсанъ, тиджарет ишинен
мешгъуль адамгъа бенъзей. Саба эрте тургъан... энди шеэрни доланып кельген. Газетаны
козьлерине пек якъын тутып, козьлюксиз окъумакъта.
Мен тыраш олдым, йыкъандым. Бири-биримизнен таныш олдыкъ. «Георгиос
Монолуполос олам мен...» деди киши. Кокчетаудан кельген. Дженктен эвель бу шеэрде
яшай экен. Тюневин кетип озюнинъ эски эвини къыдыргъан, тапып оламагъан. Эвнинъ
еринде учь къатлы универмаг ясалгъан. Эски ашналарындан кимсе къалмагъан.
— Бу якъларгъа не мунасебетнен тюштинъиз? — деп сорады менден Георгиос
Монолуполос. — Истираат этмек истейсинъизми?
— Эбет! Истираат ичюн кельген эдим, — дедим мен ве ойле дегенде кокюс
кечиргенимни дуймай къалдым. Ничюн кокюс кечирдим? Вакъытнынъ тез кечип
кеткенине языкъсындыммы? Озюм де бильмейим. — Энди кери къайтам.
— Афу этинъиз, — Георгиос элиндеки газетаны кроват устюне быракъып, кевдесини
догърултты. — Банадан бери сизге бакъам... таныш кишиме бенъзейсинъиз. Эльбет, пек
таныш кишиме... Сиз Фенер Бурунда яшамагъанмы эдинъиз?

Лакъырдымыз артыкъ эки якълап багъланып кеткен сонъ, Георгиос азар-азар тёкюне
берди. Мен динъледим, тек суаллерине джевап бердим... джевап бермегенлерим де олды.
Къомшум манъа озюни малие хадими деп, такъдим этти. Къыркъ йыл банкта бюджет
болюгинде ишлеген. Шимди истифада. Къадыны былтыр вефат эткен. Къызы эвли. Эким.
Георгиос шимди ялынъыз. Ве кимгедир, ничюндир даргъын. О хайли вакъыт озюнинъ
Фенер Бурун акъкъындаки суалине джевап беклеп, сусып отурды. Джевап алмагъан сонъ,
девам этти.
— Балалар яш экенде анасыз ве бабасыз яшап оламайлар. Буюген сонъ бабаны
танымайлар, — деди Монолуполос къаарьли давушнен, — мен кеттим. Яхшылыкънен
кеттим. Иште, бойле... чыкътым кельдим, весселям! Не истеселер, оны япсынлар... менсиз.
Кокчетауда экенде, азбары ичинде помидор, мор-патильджан асрагъан. Сонъ ёрулгъан.
Эписинден вазгечкен. Мында биревлерни тапып, биревлерге сыгъынып, омюрининъ
сонъки айларыны, бельки де куньлерини сюкюнетте кечирмек истей.
— Ёкъ. Фенер Бурунда яшамадым, — дедим мен къомшума. — Сизни ильки
корюшим.
Георгиос манъа кедерли-кедерли бакъты, бир шейлер айтмакъ истеп, тамшанды. Мен
кийиндим. Эрте-ярыкъ шеэрге чыкъып, ишимни бакъмагъа меджбур экенлигим ичюн
ондан афу истедим.
— Насыл иш? — деп сорады Георгиос. — Поездге билет алмакъ керекми?
— Хайыр! Архив идаресинден... весикъа.
— Архив? А! — Георгиос, къакъына берип, кевдесини догърултты, ишарет
пармагъыны зияде тёпеге котерди. — Дженктен эвель, анда, архивде... къарт караим
чалыша эди, — деди о. — Онынъле къомшу эдик.
Мен енгильден башымны эки дефа къакъыттым. Бу къакъытувлар, шубесиз,
къомшумнынъ сёзлерине разылыгъымны, яхут итиразымны ифаде ичюн дегиль, бельки
онынъ саделегине косьтердигим незакет эди. Георгиос оны анъламады. Элесленди,
къызарынтылы, козь къапакъларыны сыкъ-сыкъ ойнатты. Мен одадан чыкътым.
Коридорда кузьгюнинъ огюнден кечеяткъанда, озюмнинъ къыяфетимни коре къалып,
токъталдым. Истираат куньлеримде кунештен янгъан бетим бираз акъчыллангъан,
кийикленген, чюнки кечкен гедже аз ве раатсыз юкъладым.
Сабыкъ Итальян джаддесинде — шимди ады не, бильмейим — къыскъа панталонлы,
чыбалыкъ сачлы, бакъыр беденли, первасыз яш эркеклер ве къадынлар кезинелер. Къайсы
эркек, къайсы къадын: базан бир бакъышта бильмек кучь. Ава серин, ягъмур токътагъан.
Ер эппи къуругъан. Сокъакъны коньделенлеп кечтим, ешиль аралыкъ бою Джиневиз
Къалеси бетке догърулгъанда, эски тула бинада Архив идаресининъ лейхасы козюме
чалынды. Эбет, манъа Архив идареси керек. Ичеридеки невбетчи, коридорнынъ сол
къанатына бурулмамны тевсие этти. Къапулар устюндеки тюрлю языларгъа бакъа-бакъа
кетеята эдим, огюмде хыналы сач, эсли къадын пейда олды. О коридорнынъ ахырындаки
мердивенден юкъары котерильмек кереклигим хусусында тенбиледи. Къадыннынъ
дегенини де яптым. Ичтен ачыкъ, тыштан демир пармакълыкънен орьтюлип, устюне ири
килит асылгъан къапу янында милиция сержанты мени токътатты.
— Сизге ким керек? — деп сорады о.
Манъа ким керек? Теэссюф, озюм де яхшы бильмейим. Тек... не кереклигини билем.
Сержант яш киши. Якъында орду хызметинден кельгенге бенъзей. Лакъырдысында,
арекетлеринде казарма тертиби сезильмекте. Онынъ бу ердеки хызмети башкъаджа. Стол
башында отура, огюнде эки телефон — бири ички, дигери тышкъы дюнья иле алякъа
ичюн. Чанъ сесленсе, трубканы котере, джевап бере. Тыштан ичери адам кирсе, огюне
чыкъа: «Кимсинъиз? Не ишнен буюрдынъыз?» деп сорай.
Манъа не керек? Буны милиция сержантына айтып анълатмагъа борджлум. Акс
такъдирде... Ёкъ! Меселени, олгъаны киби айттым. «Иш шойле, къардаш! — дедим онъа.
— Манъа муим весикъа керек. Ойле весикъа ки, бизим эдип...»

Сержант сёзюмни болип, шахсиетимни тасдыкълайыджы кягъыт талап этти. Кягъытны
бердим. О, янашадаки къапуны аралыкъ этип, башыны ичери сокъты. Кимгедир бир
шейлер айтты, ичериден сакъаллы киши чыкъты. Беяз кольмеги устюнден енъсиз, кок
чекмен кийген. «Юрюнъиз!» — деди манъа сакъаллы. Озю яш, юксек, корюниши бираз
перишан. Элинде меним кягъытларым. Коридор бою ири адымларынен ёнеле, мен
янашасындан, ювурыр киби, аянлайым. «Директор озюнде олса, меселени аль этер.
Олмаса...» — сакъаллыны бир шей раатсызлай гъалиба. Тюшюнджели алда башыны
къашып ала, сонъ иляве эте: — «Озюнде олмаса, бир чаре...»
Сёзюни айтып битирмеди, ешиль дермантинле орьтюли, къалын къапунынъ джез
сапундан тутып уйтеди. Къапу ачылып кетти. Сакъаллы тааджипленип, токъталды.
Директор кабинет ичинде, насылдыр талиматнамени окъув иле мешгъуль. Акъырындан
ичери кирдик. Директор киргенимизни дуймады. Стол огюнде турып, эппи бекледик.
— Павел Тарасович! Киши узакътан кельген, — деди сакъаллы, башыны манъа таба
сильтеп. — Сизде иши бар.
Сусты, бекледи. Директор исе кягъытлардан назарыны узмеди, атта бирде-бир
мучесини къыбырдатмады.
— Узакътанмы? — деп сорады о, хайли вакъыттан сонъ. Биз аякъ устюнде турып, энди
ёрулдыкъ. — Узакътан кельген олса, айт... кирсин!
— О янынъызда.
Директор онынъ сёзлерини эшиттими? Эшитти исе, анъладымы? Сакъаллы бунъа
эмиет бермеди, кягъытларны стол устюне къойды, озюнинъ алидженаплыкъ борджуны
эда эттигини исбат ичюн манъа чевирильди, кевдесини азачыкъ эгильтип-догърултты,
кабинеттен чыкъты. Павел Тарасович къапунынъ тарс этип къапалгъаныны эшитип,
башыны котерди. Огюнде ябаний адамны корип, айретте къалды. Джакъларында,
эйкельтраш япыштырып къойгъан киби, топач-топач этлер къыбырданып алдылар.
Бетининъ когертим териси, терисининъ ичинде анда-мында сачыкъ мавы бенеклер, сагъ
къулагъынынъ астындаки куюк... онынъ бир вакъытларда танкчылар къытасында хызмет
эткенинден делялет эди. Танк туташып янгъан, озю бир муджизе иле олюмден къуртулып
къалгъан. Эбет! Дженкте ойле аллар аз олмады.
Биз къол тутуштыкъ. Павел Тарасович меним не зенаат кишиси экенлигимнен
меракъланды. Мерагъыны къанаатлендирдим.
— Манъа Харджибие вакъиасы акъкъында малюмат керек, — дедим директоргъа. —
Бу чокъ йыллар эвельси олгъан шей.
Директор айткъанымны анъламады, манъа джылп-джылп бакъты. Мен дуйдым, о
шимди: «Харджибие дегени не?» деп сорайджакъ. О себептен, алдыны чалдырып, дедим,
— Харджибие... койнинъ ады.
— А! Койнинъ адымы? Ойле олса, сиз мында адашып тюшкенсинъиз. Биз — шеэрмиз.
Койлер область архивинде... — Директор ченъгесини котерип, пенджереден тышкъа...
скелеге янаша яткъан беяз геми бетке бакъып, эппи вакъыт хаялсырап отурды, ниает,
башыны терсине къакъытты. — Ойле кой ёкъ.
Павел Тарасович кутюр, къуру адамгъа бенъземей. Буны кабинетке киргенимнен
дуйдым. О себептен, онынъ иле давалашмакъ истемедим. Ишнинъ илеридеки
инкишафыны бекледим. Директор стол устюнде яткъан шише ачкъычыны алды,
янашасындаки батарея трубасыны эки кере тыкъылдатты. Тезден къапунынъ босагъасы
устюн де къыскъа, къырмызы фистанлы къадын пейда олды. Павел Тарасович онъа,
болюк мудири Шабшалны чагъырмасыны риджа этти. Къадын, къапуны къапатып,
коридорда гъайып олды. Кабинетнинъ саиби, Шабшал кельгендже мени ишгъаль ичюн
лакъырды тапып оламады. Мен исе ондан, ишке алякъасы ёкъ шейни сорамакътан
къачындым. Экимиз де сустыкъ, бекледик. Ниает, ичери кульренк сачлы, юксек киши
кирди.

— Иште, Илья Исааковичнинъ озю, — деди директор, кишини манъа такъдим этерек.
— Тарих фенлери намзети. Архивнинъ периси. Бабасы... Исаак Гарипович де чокъ йыллар
бизде ишлеген. Афу этинъиз, бана айткъан коюнъизнинъ ады не эди?
— Харджибие къариеси... — деп текрарладым мен.
Бойле деген вакътымда идаре ребери уйкен ильмий хадимге шашкъын назар ташлады.
— Айттым мен. Ойле кой ёкъ... дедим. Киши инанмай. Озюнъиз, Илья Исаакович,
анълатынъыз!
Павел Тарасовичнинъ, арамызда олып кечкен субетни Шабшалгъа накъль этюви
кинаели олып чыкъса да, тарих фенлери намзети оны сабырнен динъледи. Лаф сонъуна
якъынлагъанда, озю фаркъына бармайып, сагъ элининъ учь пармагъыны топлай берип,
сол авучы ичине урды.
— Бар эди... — деди Илья Исаакович. — Бир вакъытларда ойле кой бар эди, — сонъ
менден. — Сизни меракъландыргъан меселе не? — деп сорады.
— Эмирзакъ огълунынъ иши.
Акъикъий архив хадими, бир де-бир малюмат кереклиги айтылгъанда, адети узьре, ич
де раатсызлыкъ алямети сездирмей. Чюнки архив идаресининъ ихтиярында не къадар
малюмат барлыгъы, не хусуста экенлиги, ярым-юрту олса да, даима эсинде. Лякин ич
бирининъ мундериджесини тафсилятлы бильмей. Ве билюви мумкюн дегиль. Дёрт юз
элли йыл эвельси юзь берген вакъиамы, он эки йыл эвельсими... архив хадими ичюн
бунынъ фаркъы ёкъ. Онъа мевзунынъ адыны билюв кяфи. Харджибие вакъиасы... дегенде,
Илья Исааковичнинъ къашлары чатылды. Озю тюшюнджеге далды. Бу архивде ойле
адларнынъ анъылмагъаны чокъ вакъытлар олды. Эмирзакъ огълу ерли помещиклернинъ
бири. Шимди о, ничюн керек олды, аджеба?
— Харджибие вакъиасы... джинаий иш, — деди Шабшал. — Насылдыр оджа
ольдюрильген. Отузынджы йылларда ильмий-тедкъикъат институты кишилери келип,
оджанынъ насылдыр джонкюни къыдыргъанлар. Бабам – Исаак Гарипович айткъан эди.
Эмирзакъ огълу! — Шабшал директор бетке чевирильди. — Сонъ? Не япаджакъмыз? —
деп сорады ондан.
— Бакъынъыз, — деди Павел Тарасович. — Малюмат олса, ярдым этинъиз!
Илья Исаакович, пармагъыны къармакъ шекилли этип, манъа косьтерди. Бу не демек
эди... анъламадым, эр алда, пешинден чыкътым. Коридорнынъ тёрюндеки залгъа кирдик.
Мында маса башында кергин, ёргъун черели эркеклер ве къадынлар, эсасен яш кишилер,
бурунларыны эски джылтлы папкалар ичине тыкъа берип, йыртыкъ-мыртыкъ
кягъытларны къарыштыра, силиник сёзлерни эджелеп, дикъкъатнен окъуп, дефтерлерине,
Алла бильсин, насылдыр икметли фикирлер язып алалар. Илья Исаакович меним огюме
«Архивден файдаланув къаиделери»ни къойды. Окъуп, таныш олдым. Сонъра,
шахсиетиме аит анкеталар толдурдым. Озюме зарур малюмат акъкъында ресмий
сымарыш ясадым. Илья Исаакович кягъытларымны топлап, кендже ильмий хадимге
теслим этти.
— Яхшы... — деди Шабшал манъа. — Бир афтадан сонъ келип хабер алынъыз!
Ичиме буз тюшти. Къабургъамдаки этлер ойле агъырдылар ки, чыдап оламай,
айкъырып йибере яздым. Озюмни зорнен туттым. Асабий кергинлик себебинден олса
керек, худжур шей, сонъундан ничюндир, кулюмсиредим. Шабшал тааджипленип,
козьлерини липильдетти.
— Сиз не айтасынъыз? — дедим мен уйкен ильмий хадимге. — Меним ихтиярымда
эки кунь бар. Бу муддет ичинде ишим битмек керек. Битмесе, эписини ташлап,
кетеджегим. Ве он беш йылдан бери юрегимни кемире кельген ниеттен вазгечеджегим.
Анъладынъызмы, Илья Исаакович?
Къафамда уймелешкен аджизане тюшюнджелерим бираз ятышкъан сонъ Шабшалнынъ
акъчыль юзюне, кульренк сачларына бакътым. Чокъны яшагъан киши. Козьлери айдын,
шефкъатлы корюнелер. Эгер ялварсам... пек ялварсам, итимал, ишни аджеле япып берир,

деп тюшюндим. Керчек, манъа керек весикъа къолайлыкънен тапылмайджакъ. О къадар
чокъ йыллар кечкен… кимсе онынъле меракъланмагъан. Кимсеге керек олмагъан. Керек
олмагъанмы аджеба? Илья Исааковичке ялвардым. «Бу весикъа шахсен меним ичюн керек
дегиль, къардаш! — дедим онъа. — Халкъ ичюн. Сизге риджа этем, алидженап олунъыз!
Сизнинъ ве меним ана тиллеримиз бир. Тюркюлеримиз бир. Меним арадыгъым малюмат
сизинъ ичюн де эмиетсиз дегиль. Ойле экен, мени бир афта беклетип заметке къойманъыз!
Шабшал айткъанларымны дикъкъатле динъледи. Динъледи, тюшюнди... ве бираз
йиберильген киби олды. Юзюндеки сыкъынты чезильди.
— Хадимлернен лакъырды этип бакъайым, — деди о. — Разы олсалар... сиз бурскунь
келинъиз!
Бурскунь... бу бир афта дегиль. Бала киби севинип, еримден къалкътым. Илья
Исааковичке тешеккюр айтып, къапугъа догърулгъан эдим, аркъамдан онынъ тыныкъ,
умютсиз сеси эшитильди.
— Мен, эльбетте, гъайрет этерим, — деди Илья Исаакович. — Лякин малюмат
бармы... Тапылырмы?
Шабшалнынъ бу сонъки сёзлери къулакъларыма сюнгю киби санчылдылар, оларны
эшитмеген, анъламагъан олып, чыкъып кеттим. Шеэр джадделеринде инсан далгъалары
октемленмекте, къайнамакъта. Эр кес мевсимге уймакъ истей, бильгениндже джиазлана.
Къадынлар, эльбетте, бу иште эркеклерни озалар.
Мусафирханеге кельген сонъ, Георгиоскъа кийимлернинъ чыбарлыгъы ве адден-
ашыкъ сербестлиги акъкъында фикиримни айттым. О манъа кибар чере иле джылмайды.
— Замандан артта къалмакъ керекмей, — деди манъа, телькин берир киби. — Зира,
оны, заманны, енъмек мумкюн дегиль. Къадындан летафет, шефкъат истениле. Тазе
кийим, медений къабилиетлерге иришювге ярдым эте. Къадын хафиф варлыкъ оларакъ
севиле. Бизим заманымызда... — о сёзлерининъ къыйметини котермек ичюн, аселет
текрарлады, — бизим генчлик заманымызда къадынларнынъ джиазы башкъа эди. Шимди
бакъынъыз... не къадар гузеллик!
Къомшум базы джеэтлерден, шубесиз, акълы эди. Озю ихтияр, лякин зеккий адам.
Догъру муталяа этмеге икътидарлы.
Эртеси куню экимиз денъиз саилине кеттик. Сув джыллы эди. Мен чокъ ювундым.
Георгиос союнды… брезент къаснакъ алтында чакъыл устюне чалкъагъа тюшип ятты.
Ювунмады. Кимерде башыны котерип, меним денъиздеки арекетлериме козетти. Сув
спорту меаретимден пек хошнут корюнмеди.
— Биз узакъларгъа... та, Анапа бетлерге ялдап кете тургъанмыз, — деп ташлады о, мен
сувдан чыкъкъан сонъ. — Осман Чакуч ве Апостол Куньяди дегенлер бар эди. Олар
бизден де дешетли эдилер. Къушлукъ маалинде штанларыны саильде ташлап, денъизге
кирип кете, акъшам устю къайтып келе, бутюн куньлерини денъизде кечире эдилер.
Апостол алчакъ, кутюк киби. Осман къая киби ири. Кимерде эпимиз сюрюнен ялдай
тургъанмыз. Шимди не...? Къайда о адамлар? — Георгиос Монолуполос кечип кеткен
ферасетли чагъларына яныкълап, кокюс кечирди. — Энди къартайдым... Эким рухсет
этмей... — о акъырындан башыны котерди, манъа элесленип бакъты. — Озюнъиз догъма
не ерлисинъиз? — деп сорады.
Эки кунь — эки гедже бир одада яшай, бир ашханеде ашаймыз. Георгиос эп озюнинъ
бу шеэрде анадан дюньягъа кельгенини айта берип, мени чокътан бездирди. Бугунь
хатирине кене меним догъгъан ерим кельди... зевкълы. Ярын мен бу шеэрден кетеджегим.
О къаладжакъ.
Георгиос бели устюнде котерильди. Аркъасы къырмызы тамгъаларнен безеник эди.
Уфакъ ташлар тенине батып-батып кеткенлер.
— Менми? — дедим Георгиоскъа. — Меним догъгъан ерим...
Онъа джевап бермеге тедарикленген вакъытымда озю шархылдап, чакъыл узерине
тюшти, узанып, сусып къалды. Бир шейлер айтырмы экен деп бекледим. Бир дакъикъадан
сонъ Къара Дагъ киби юксек, чытырман юньлю къурсагъы юкъары котерилип, ашагъы

энгени... котерилип — энген сайын дудакълары арасындан сызгъырувгъа бенъзер
вызылты чыкъкъаны сезильди.
Мен кийиндим, мусафирханеге къайттым. Джадделер Игорь Ойстрахнынъ концерт
афишаларынен орьтюли эди. Ярын акъшам Батуми гемиси келеджек. Мен, архивде ишим
битсе де, битмесе де, кетеджегим.
Севинч ве кедер — адамдаки табиий ал. Лякин эсассыз эеджанланув мушкюль шей.
Архивдеки ишим олурмы, олмазмы? Олур исе... не вакъытта олур? Бу тюшюнджелер мени
чокъ эзгеледилер. Гедже къасеветтен юкълап оламадым. Нафиле къасеветленгеним.
Чюнки эртеси куню, архив идаресинде Шабшалнен корюшкен сонъ гонъюлимдеки кедер
бутюнлей ятышты. Илья Исааковичте, утекуньдеки киби, перишан назарлар, сачыкъ
фикирлер сезмедим. О диваргъа таялы узун маса башында, аркъасыны залнынъ ортасына
чевирилип отургъаны алда, чуллу кягъыт парчаларыны туткъалнен япыштырып, чини
табакълар астында къурутмакъта эди. Менимнен ана тилимизде къонушты, къолумны
хошнутлыкъ иле сыкъты, бир де саллады.
— Отурынъыз! — деди манъа Илья Исаакович, озюнинъкине бенъземез, янъгъыравукъ
давушнен. — Ишлеримиз, заныма къалса, фена дегиль.
— Ойлеми, Илья Исаакович? — деп къычырдым мен. Ичимдеки севинчни баш этип
оламадым. — Мумкюн олса, фикиринъизни ачыкъча ифа этинъиз!
Уйкен ильмий хадим сёзлеримни эшитмеди. Бельки, эшитти, лякин ерсиз эсап эттими,
Алла бильсин, эмиет бермеди, назары масанынъ бир четинден дигер четинедже ювурды ве
текрар кери дёнди. Илья Исаакович ян-янаша тизили къалын джылтлар арасында недир
къыдырмакъта. Кечкен сефер келювимде бу стол устюнде яткъан десте-десте джылтлар
шимди ёкълар. Оларнынъ ерлерине башкъалар къоюлгъан. Илья Исаакович кенардаки
десте арасына эки пармагъыны тыкъты, ири, ешиль джылтны чекип чыкъарды.
— Иште, Харджибие вакъиасы... — деди архивариус. Джылтнынъ устюндеки тозны
пачавранен енгильден сильди, йиплерини чезип, огюме къойды. — Къыдыра-къыдыра
хадимлеримиз эльден-аякътан айрылдылар. Акъибети, таптылар. Озюм де ярдым эттим.
Бакъынъыз! Таныш олунъыз!
Илья Исаакович къапусы ачыкъ къомшу одагъа кирди. Мен козьлеримни папкагъа
тикледим. Устюнде къалемнен ве къарындашнен язылы къайдлар, номерлер, эмирлер,
имзалар, хачлар... къармакъ шекили чизгилер толу. Къайсы мемур джылтны къолуна
алгъан олса, устюнде мытлакъа бир къач тюрлю ишарет ясагъан.
Джылт ичиндеки сёзлер къалын арифлернен, сыкъ сатырларнен язылгъан.
«Мезкюр дава Харджибие къариеси сакини Аджы Эрбаин Эмирзакъ огълунынъ адам
ольдюрювде къабаатланувы хусусында тертип олунып, тедкъикъ ве талиль макеме
палатасы реиси тарафындан 1913 сенесининъ секизинджи декабрь чаршенбе куню Кефе
уезди сульх акими ярдымджысы Казимир Илларионович Маклаховгъа авале
идильмиштир». Экинджи весикъа макеме приставынынъ, адам ольдюрилювине даир акты.
Сонъра Коккозь къариесинден Умер Малайджынынъ округ макемесине, Аджы
Эрбаиннинъ джинаий ишини бакъув акъкъындаки арзуалы, Эмирзакъ огълунынъ Таш
Алчын экиминден, башы яралы экени хусусында такъдим эткен сахта шаадетнамеси ве
мухтелиф макемелернинъ къыскъа укюм-къарарлары булунмакъталар. Макеме
весикъаларына, видждан саиби, алчакъ рутбели жандарм мемурларынынъ хабернамелери
де тикилип къоюлгъан. Бу хабернамелерде макеме хадимлерининъ Аджы Эрбаин
ишиндеки суистимали тасвир этильмекте. Лякин бу малюматкъа кимсе эмиет бергени ёкъ.
Округ макемеси ишни бакъувдан ред эткен. Арзуал узеринде хурум киби сия мерекепнен:
«Кефе уезди сульх акими ярдымджысына...» деп язылгъан, уезд прокуроры ишни бакъып,
Эмирзакъ огълуны эки айлыкъ апсхане джезасына макюм эткен. Аджы Эрбаин
прокуроргъа къабар берип, джезадан къуртулгъан. Сонъра, Кефеге кетип, къавеханелерде
бир афта кейф чатып, Усеин оджа дефн олунгъан сонъ, Харджибиеде пейда олгъан.
Губерния оджалары Аджы Эрбаин джиддий джезаланылмасыны талап этелер. Меселе
Керчь макемесине тюше. Мында ишни бай огълу Кязим Алиев бакъа. О Эрбаинден

дигерли пара къымгъан сонъ, «джинаетчи бир йыл муддетинен апсханеге къапалсын»
деген укюм чыкъара. Умер Малайджы бунъа разы олмай. Князь Юсуповнынъ узурына
барып, къатильге ляйыкъ джеза берильмеси ичюн ярдым этмесини ялвара. Князьнинъ
талабына бинаэн, иш текрар уезд макемесине тюше. Эмирзакъ огълу дёрт йылгъа
Таганрог апсханесине къапалмасы ве Усеин оджанынъ эки огълуна акъылбаликъ
олгъандже, пара берип турмасы акъкъында укюм чыкъа. Ишке князь къарышкъаныны ве
вакъиа муреккеплешкенини корьген Эрбаин теляшкъа тюше, Земство идареси
башлыгъына келип, джебине дестелернен пара тыкъыштыра, жандарм башлыгъына бир
чифт джуйрюк багъышлай, губернатор референтине отуз къоюн адап, ярдым истей, бойле
къалабалыкъ заманда... джиан муаребеси башлай. Эмирзакъ огълу джезасыз къала. Онынъ
джезаланып, апсханеде отургъанына даир архивде ич бир тюрлю ресмий весикъа ёкъ.
Уезд идарелериндеки мемурларнынъ къолларынен тюрлю арифлернен язылы
кягъытларны къайтарып-къайтарып, дикъкъатнен окъудым. Эмирзакъ огълуны джезалав
акъкъында башкъа малюмат тапып оламадым.
Элемге комюлип, умюттен узюлип отургъан вакъытымда Илья Исаакович текрар
пейда олды.
— Насыл? Келишикли малюмат бармы? — деп сорады о менден.
— Теэссюф... — дедим мен. — Терен нефес алдым. — Къыйметли шейлер беклеген
эдим. Умютлерим эляк олдылар.
Архивариус сёзлериме итираз этмеди, фикириме къошулгъаны да дуюлмады.
Огюмдеки «Аджы Эрбаин Эмирзакъ огълу давасы»ны четке сюрди, онынъ ерине дигер
джылт къойды. Мен тааджиплендим. Шабшалгъа не айтмагъа бильмей, яваштан джылтны
ачтым. Ачкъанымнен, юзюме узакъ йылларнынъ рутубет къокъусы урды. Шытырдавукъ,
ири кягъыт табакълары устюндеки акъчыл язылар афизамда басылып, ёсун бийлеп
къалгъан нидже-нидже адиселерни тюрткючледи, къозгъадылар. Вуджудым титреди. Огге
ятыкъ, индже арифлер. Нокътасы, виргюли ерли-ерсиз туташ сатырлар. Кягъытларнынъ
четлери сараргъан, орталары беяз. Биринджи бетте «Иблиснинъ зияфетине давет...» дие
язылы. Бираз ашагъыда, тырнакълар ичинде «Асан Каранынъ хатираты» денильген.
Эльязма джыйнакълы суретте темизге чекильген. Ич бир еринде тюзетме ёкъ.
Табакъларны къарыштырып бакътым. Саифелер узеринде къара къарындашнен сыра
номерлер къоюлгъан, кимерлери силингенлер. Бу себептен эльязманынъ эписи къач
беттен ибарет экенини бирден айтмакъ къыйын. Баштан-аякъ сайып чыкъмакъ керек.
— Бу эсрарлы язылар не демек ола? — деп сорадым Илья Исааковичтен. — Бу
гизлиликле орьтюли, тифтикли кягъытлар?!
Уйкен ильмий хадим индемеди. Ичимде бир къоркъу, айны заманда, хошнутлыкъ ис
эттим. Ничюн къоркъу ис эттим, озюм де анълап оламадым.
— Иблисми?... — Шабшал омузым устюнден джылткъа козетти. — Бу, нурлу гъаелер
огърунда шеит кеткен улу шахснынъ аяты акъкъында хатират, — деди манъа. —
Эвеллерде... яш чагъымда, матювлик эттим. Бу языларны кимсеге косьтермедим.
Косьтерген олсам, бельки кимгедир файдасы олур эди. Эльязманынъ бу бинада, бу
куськюн къамерлерде о къадар йыллар ятувындан ким, не къазанды, аджеба? Кимсе... ич
бир шей! О себептен «хатиратны» сизге алып чыкътым. Сагъ тирсегинъиз янындаки
«Эрбаин Эмирзакъ огълу давасы»нда къыйметли малюмат ёкъ, ондаки энъ джиддий
весикъалар хырсызланылгъан, яхут буюк парагъа денъиштирильгенлер. «Иблиснинъ
зияфетине давет» севги иле язылгъан.
— Хатират... — мен тааджиплендим, — о сизинъ къолунъызгъа насыл тюшти?
— Тодор Цанов багъышлады, — деп джевап берди Илья Исаакович. — Мешур
адвокат. Он бир йыл эвельси вефат этти. Инкъиляп вакъытында шеэрге бир акимиет
келип, дигер акимиет кеткен, къалабалыкъ девирде, онынъ эвинде Асан Кара гизленген.
Озю большевиклерден экен. Бир кунь... — бу иш 1918 сенеси январьда ола — бир кунь
Асан Кара сакъал ве мыйыкъ такъынып, шеэрге чыкъа, саруш татар эскадронлысы иле
беяз гвардия офицери арасындаки атышмада Асан Кара апансыздан эляк ола. Бу эльязма

онынъки экен. Тодор Цановнынъ эвинде къалып кеткен. Сонъки алман дженки
вакъытында, озюнъиз де бильсенъиз керек, шеэр харабеге чёкти. Ахивнинъ ярысы янды,
бунъа... бу эльязмагъа, пакъыл киби, бир шей олмады. Бунда Аджы Эрбаин меселеси де
чокъ анъыла. Окъуп бакъынъыз. Мунасип корьсенъиз... Лякин директорнынъ рухсети
олмакъ керек.
Тозлу, къалын джылт ичиндеки бу шытырдавукъ кягъытлар, бу куфь къокъулы
сатырлар меним ичюн не демек эдилер? Кимлерге... насыл анълатырсынъ? Директоргъа
чаптым. Павел Тарасович, черемдеки эеджанны эслеп, кулюмсиреди, ама мерамымны
бильген сонъ, не демеге бильмей, елькесини къашыды.
«Бу бир китап олса... сёз келими, эки юз он йыл мукъаддем нешир этильген эсер олса,
ич итираз этмез эдим, чюнки китап деген шей окъулмакъ ичюн нешир этиле. Язып ал, не
истесенъ, оны яп, — деди директор. — Ама бу эмсальсиз эльязма. Даа нешир этильмеген.
Биревнинъ вариети... оны бутюнлей язып алувгъа изин бермеге акъкъым ёкъ. Сизге
керекми? Окъунъыз, таныш олунъыз!»
Мен итираз этип оламадым. Окъув залына къайтып кельдим... уфачыкъ, эски бичимли
арап арифлеринен язылгъан ве мерекеби эппи силинип, акъчылланып къалгъан
сатырларны окъумакъ къолай иш дегиль эди. Мен окъудым... Базы келимелерни эджелеп-
эджелеп окъудым. Бунынъ себебинен Батуми гемисини де къачырдым. Шеэрде дёрт кунь
даа къалмагъа меджбур олдым.
Эвге къайтып кельген сонъ, афызамдакилерни унутмайым деп алель-аджеле дефтерге
язып къойдым. Асан Кара озю ким? Мезкюр къайдларны ничюн язгъан? Бу хусуста манъа
ич бир шей малюм дегиль эди. Эльязманы окъуп чыкъкъан сонъ, эписи белли олды. Сиз
де, мутерем окъуйыджы, ойле япаджакъсынъыз! Эсерни башындан сонъунадже окъуп
чыкъаджакъсынъыз... башкъа чаре ёкъ. «Хатират» — вакъианы накъиль этиджи адий,
къуру малюмат джыйымы эди. Мен ондан эдебий эсер усулгъа кетирдим. Шубе ёкъ, генч,
земане окъуйыджысы эсерде кимерде эскидже сёзлерге ве ибарелерге де расткеледжек.
Лякин мен икяетни, вакъианынъ юзь берген девирини ве тилимизнинъ о замандаки
инкишаф севиесини козьде тутып, мантыкъий талапкъа таби олып яздым. Ойле олса да,
Абдухайыр Абдурешид, Азиз Бурнашев, Абдураман Бариевнинъ улу эдип акъкъындаки
аджайип икяелерини эшитмеген, Зейнеп, Наиле ханымларнынъ ве Эбабильнинъ
иззаатларына итибар бермеген олсам, бу эсер, шубесиз, дюнья юзю корип оламаз эди.
Асан Кара... ах! Асан Кара не дейджек?
* * *
Мен куньбаты джебесинде рус генералы Брусиловнынъ атлылар къытасында, поручик
рутбесинде, арбий хызметтем. Ясапати дживарында агъыр яраландым. Маджарларда дум-
дум денильген къуршун балдыр кемигимни эки ерден сындырды. Мени сиххие поездине
къойып, Одессагъа кетирдилер. Эки бучукъ айдан бери бу дебдебели ве мудхиш шеэрде
Марсельеза джадесиндеки лазаретте булунам. Аягъымны кесмек истейлер, разы олмайым.
«Алла эшкъына, эким! — деним мен. — Бир чаре тапынъыз, аягъым бутюн къалсын».
Эким франсыз… мени анъламай. Уйкен эмшире Ревекка, эсли еуди къадыны, сёзлеримни
терджиме эте. Хирург бир шейлер айта, башыны терсине саллап, чыкъып кете.
«Къолундан кельгенини япаджакъ, — дей манъа эмшире. Озю койкам янындаки курьсюге
отура, козьлериме кедерли-кедерли бакъа. — Алынъыз макътаныладжакъ киби дегиль.
Бир якъынъыз дельме-тешик».
«Къолундан кельгенини...» Эбет! Эр кес япып олгъан ишини япа. Экимден арткъачыны
талап этмеге акъкъым ёкъ. Албуки анда... Авустурия чёллеринде бизим къардашлар
душман иле дженклешип, къан тёкмекте, телеф олмакъталар. Ойле япмасалар,
урушмасалар, алманлар Вердинни запт этеджек, Парижге киреджеклер. Париж —
франсызнынъ аяты, виджданы...

Эким не тюшюнди? Неге ишанды? Муджизегеми? Бильмейим. Аягъымны кесмеди,
оны чырышлады, мени тахта тюплю койка устюне яткъызды.
Чокъ куньлер къыбырдамадым. Кемик бир дефа битишти... янълыш битишкен.
Уджларыны узип, текрар чарышладылар. Франсыз эп гангренадан къоркъмакъта эди.
Сонъ... къолтукъ таякъларнен юрьдим. Чокъ куньлер юрьдим. Тюневин, уйле емегинден
эвель, юкъугъа кеткеним. Ревекка къолтукъ таякъларымны алып, ординаторгъа теслим
эткен. Бугунь таякъсызым. Невбетчи экимге ялвардым: «Айтынъыз о, эли машалыгъа,
таякъларымны къайтарып берсин...» дедим. Эким боюныны къысты. Кульди. «Ревекка
меним эмиримни эда этти, — деди манъа. — Озь аякъларынънен озюнъ анълаш! Саибине
намуслы хызмет этсинлер. Тезден джебеге къайтаджакъсынъ!».
Джебеге? Менми? Ах! Эбет! Мында, лазаретте, эким бизим устюмизде аким. Джебеде
ойле дегиль. Джебеде экимлер меним огюмде титрейлер.
О палатадан чыкъкъан сонъ, эмширенинъ янында вазиетим устюнден бираз
опькелендим. «Аягъым дёрт пармакъ къыскъарды, — дедим Ревеккагъа, — юрьмеси кучь.
Тез ёрулам». «Джебеде башынъыз узеринде снарядлар улугъанда эписини
унутырсынъыз!» деди къальпсиз Ревекка. Онда языкъсынув ёкъ. Къолсузлар,
аякъсызлар... ярым адамлар арасында ишлеп, алышкъан. Онынъ ичюн эр кес бир. Бойле
аякънен мени бир даа дженкке йибермек мумкюнми аджеба?
Яралы офицерлер арасында тюрлю эмиш-демишлер юрьмекте. Гуя Распутин
ольдюрильген. Учь полкнынъ аскерлери укюметке къаршы къыям ичюн котерильген.
Ёкъ... манъа тез-тез Къырымгъа къайтмакъ керек.
Эки бучукъ ай... мен тюнъюльдим! Ёрулдым! Тахта тюплю койка устюнде ятакълай
берип, тёшекнинъ шильтесини уфатып къойдым. Киши акъкъында хатират иджат эттим.
Къыйметли киши акъкъында. О меним достум эди. Медреседе берабер окъудыкъ. Мен
Петербурггъа кеттим. Оны гъайып эттим. Алты йыл кечкен сонъ тапыштыкъ.
Тапышкъанымыздан мемнюн, енъи башлагъан аятымыздан хошнут эдик. Фаджиа юзь
берди... Кишиден къатиен марум олдым. Энди оны ич бир вакъыт корип оламайджагъым!
Макеме идарелерине бардым, губернатор ярдымджысына арзуал бердим. Къатильнинъ
шиддетли джезаланмасыны талап эттим. Эрбаиннинъ, о иблиснинъ, кисеси къалын эди.
Параны сачты — савурды. Мен бир шей япып оламадым. Муаребе башлады. Дюнья
къарышты. Эки йыл къуршун, шрапнель афаты, иприт думаны ичинде эп оны, достумны...
о саде оджаны тюшюндим, азапландым. Бу лазаретте, инсан этининъ чюрюмесинден ве
бедаат иляджлардан авасы бозулгъан бу палата ичинде мен, достумнынъ рухуна седжде
иле бу мушаадени яздым ве оны «Иблиснинъ зияфетине давет» дие адландырдым.
Мушааденинъ кимер ерлеринде озюмни де тасвир эттим. Муэллиф сыфатында дегиль.
Ёкъ... вакъианынъ иштиракчилеринден бири этип. Чюнки... Усеин акъкъында мушааде
язып да, озюмни текаран олса да, косьтермесем, о насыл хатират олып чыкъар? Бу
сатырларнынъ астындаки Асан Кара, меним акъикъий адым дегиль. Усеиннинъ озюнинъ
манъа такъкъан лагъабы. Мен озь козьлерим иле корьген ве Усеиннинъ агъызындан
эшиткен вакъиаларымны накъиль эттим. Мезкюр эльязманы нешир этюв ниетим ёкъ.
Шай... достумнынъ хатиресине бир де-бир хайырлы иш япып, виджданымны акъламакъ
истедим. Мен эдип дегилим... демиръёл муэндисим.
* * *
Агъустоснынъ экинджи афтасында беяз къаялар арасында къысылы къадимий татар
шеэрининъ минарелеринде акъшам эзаны окъулгъан маальде Вели-Баба къавеханесининъ
хан-азбарына эки джуйрен ат екили араба келип кирди. Огдеки сол копчегининъ
къыршавы бошагъан олса керек, тёшеме ташлар узеринде шиддетли тасырдай ве ерни
сарсыта берип, азбарнынъ аркъасына таба кечип кетти, япыкъ ем анбарынынъ къапусы
огюнде токътады. Атларнынъ къурсакълары терден джибинген, аякълары тизлеринедже
тозлангъанлар.

Айдавджы, къыскъа елькели, къырмызы черели деликъанлы, къамчысынынъ сапуны
ангъычнынъ демир ильмегине тыкъты, бир къолунен атнынъ янбашына тирелип, ерге
сычрап тюшти. Могедекнинъ огю бошагъан сонъ, уджлары тёпеге къайтыкъ, къара
мыйыкълы, яш киши чыкъты, копчекнинъ кигийлерине басып, ашагъы энди. Устюндеки
костюми бираз бурюшкен, галстугынынъ тююми четке джылышкъан, къалпагъы
астындан манълайы устюне саркъыкъ перчемине пичен парчасы илишип къалгъан. Яш
кишининъ пиченден-миченден хабери ёкъ... О себептен анбар янында кибар чере иле тим-
тик турды.
Арабанынъ тёрюнде тазе кок атлар устюнде отурып кельген яш къадын,
къучагъындаки баланы узатып, ердеки бурма мыйыкълыгъа берди, озю, эркек киши киби,
бир аягъыны парка устюне басып, дигер аягъыны ерге къойды, сонъра чит диваргъа якъын
чекилип, тенине япышып къалгъан этегини тюзетти, башындаки пуллу фырлантасыны
чезип, орьме сачларыны джыйыштырды, фырлантасынынъ бурюшиклерини язып,
гъайрыдан башына багълады. Джиазланув биткен сонъ, яш киши баланы къайтарып
къадынгъа берди.
— Сен, Умер, атларны тувар, — деди о айдавджыгъа — терлевлери къалгъан сонъ,
сувар. Ем бермеге де унутма!
Айдавджы, къашкъа джуйреннинъ агъызлыгъыны алмакъ ичюн тамакъсасыны чезе ята
эди, эмджесининъ сафдиль огютлерини эшитип, кулюмсиреди.
— Билем мен... — деди Умер. Озюне али бала деп бакъылгъанына, гъалиба, текаран
ынджынды. Индемей хамутларны ве джугенлерни чыкъарды, нохталарны кечирди, ниает,
иляве этти. — Атларнынъ къасеветини чекменъиз, Усеин эмдже! Озюнъизнинъ
ишинъизни бакъыныз!
— Геджени могедек астында кечиреджексинъ. Оны да билесинъми?
— Билем.
Бу хызметлер Умер ичюн енъилик дегиль. О койден «Вели-Баба» хан-азбарына афта
сайын келип-кете, мындаки кяялар, къантар хызметчилери, ашчылар, къапуджылар иле
чокътан таныш. Танышлыкъ, малюм ки, буюк устюнлик. Атларны сувармакъ, ем бермек...
бу да ишми? Умернинъ боюнында ондан муимдже вазифелер бар. Сёз келими, арабада,
устьлери кампа иле орьтюли эки селе эрик ве бир тарпи армут бар. Оларны базаргъа алып
кетип, бабасынынъ даимий муштериси, Керимге теслим этмек, бакъкъал тюкянындан
къаве, шекер... къарын ягъы, эльва алып, тез-тез койге къайтмакъ керек. Бабасынынъ
эмири ойле. Ондан башкъа хызметлер де бар. Эмдже ве енге бурскунь поездге минип,
Кефе бетке кетеджеклер. Оларнынъ озьлерини ве эшьяларыны вокзалгъа алып кетмек
керек.
— Бильсенъ... яхшы, — деди эмдже. — Биз ичериде олурмыз. Ишинъ биткен сонъ,
кир! Къапынырмыз.
Бурма мыйыкълы киши — (асылында, онынъ мыйыгъы бурма дегиль, уджлары тёпеге
къайтыкъ) — елькеси узерине джылышкъан къалпагъыны догърултты, элиндеки кумюш
саплы, сырлы таягъыны авада джанбазлыкъле ойната берип, къавехане бетке ёнеди.
Къадын, элиндеки баланы бир омуздан, дигер омузгъа авуштыра-авуштыра, янашалап
адымлады.
Кемер Дивар янында мусафир эки къанатлы къапуны, зембелегинден чекип, ачты.
Улькюн аяттан кечип, салонгъа чыкътылар. Бунда диварлардаки тенеке къаснакълар
устюнде балавуз чыракълар чытырдап-чатлап, агъыр, лякин хош къокъулар сачып,
янмакъталар. Масалар башында эсли-башлы эркеклер ве сийрек-серпек къадынлар
отуралар. Кошеде беяз якъалы къырджыман кишилер домино ойнайлар. Къайсы енъе,
къайсы енъиле, кенарда турып бильмек кучь, ама ардыны кесмей, шакъылдап куле
берювлери зияретчилерни тааджиплендире. Шакъылды чыкъкъан сайын кишилер,
къашларыны юксекке котерип, елькелерини бурып, кошеге бакъалар. Кульгенлер —
базиргян огъулчыкълары, кейфлилер. Юксек долап устюндеки граммофонда Ашыр-Уста
«Не эйлединъ, не эйлединъ сен банъа?» деген эфкярлы тюркюни сёйлемекте.

Адамларнынъ башлары узеринде сигар тютюни, инсан тери ве азачыкъ да къаве
къокъусы къарышыкъ, ренксиз думан асылып турмакъта.
Бизим мусафирлер дивар долабы янында ер тапып, отурдылар. Отургъанлары киби,
оглеринде къырмызы фесли, акъчыль бетли гарсон пейда олды.
— Эфенди азретлерине не лязим? — о сагъ элини кокюси узерине къойып, белинеджек
эгильди. — Емекми? Къавеми?
— Эки къаве, — деди Усеин.
Онынъ озюнинъ ве рефикъасынынъ къарынлары, шубесиз, ачлар. Лякин емек
сымарышы ичюн азыр дегиллер.
Мусафир къалпагъыны чыкъарды, элини ятымлап, енгильден онынъ терисини сыйпап
алды, оны пармакълары устюнде, чаркъ киби, эки-учь дефа айландырды, сонъ, къайтарып
башына киеджекте, ерге узун пичен сапы тюшип кетти. Къарысы буны коре къалды,
ошланып кульди. Къалпакънынъ саиби инадие индемеди. «Ярым кунь могедек астында
чалкъангъан адамгъа нелер илишмез!..» деп тюшюнди, гъалиба, ве мыйыгъынынъ
уджларындан тутып, тёпеге къайтара башлагъан эди, хызметчи къаве кетирип, маса
устюне къойды, озю кенаргъа чекилип, аякъ устюнде, индемей турды. Мусафир
хызметчининъ арекетсиз турувыны багъшыш беклевге ёрап, эки пармагъыны
джелетининъ джебине сокъкъан арада, янларында беяз костюмли, козьлюкли Адам пейда
олды.
— Эй, Аллайым! — деди козьлюкли адам юмшакъ давуш иле. — Шамиль эфенди!
Сизмисинъиз?
Мусафир акъырындан еринден къалкъты, кендине узатылгъан къолнынъ саибине
айретле бакъты-бакъты, ниает, таныды.
— Афыз! — деди мусафир аля эмниетсизликле. — Азизим! Дюнья, акъикъатен, тар
экен! Келе-келе «Вели-Баба»да тапыштыкъ!
Къучакълаштылар. Севинч ве хошнутлыкъле бир-бирининъ аркъаларыны таптады,
шакъалашты ве уйтеклештилер.
— Корюшмегенимиз энди къач йыл? — деди Афыз. — Артыкъ эсабыны унуттым.
Къайсы якълардан буюрдынъыз?
— Койден келемиз, — мусафир янындаки зевджесине ишарет этти. — Риджа этем.
Рефикъам Аджире ханым!
Афыз кевдесини ашагъы эгильтти... эгильттикче, догърултты. Къадыннынъ къолуны
тутмалымы? Онынъле Авропа адети муджиби корюшмек мумкюнми, дегильми, алдырып
оламады.
— Гъает хошнутым... — деди Аджире ханымгъа. Ве онынъ къучагъындаки балагъа
ишаретле, сорады: — Чоджукъ огъланмы? Къызмы?
— Огълумыз Даниял.
— Машалла! — деди Афыз эфенди, тёрелик къаидесине риаетле. — Аджайип огълан.
Оседжек, буюйджек. Итимал, аджайип девирде яшайджакъ! Ким билир?
Бала юкълап оламай, шыншыкълай бермекте эди. Аджире ханым оны къоллары
устюнде салламакъта олдыгъы алда, Афызнынъ ильтифатлы сёзлерине, башыны
саллаяракъ, озь миннетдарлыгъыны ифа этти.
Афыз эфенди отурмакъ ичюн ер къыдырып, этрафына бакъыныр экен, хызметчи
онынъ астына деръал курьсюни джылыштырып къойды, озю четке чекильди. Афыз
эфенди отургъан сонъ, хызметчини ишмарле озюне якъын чагъырды.
— Гароз Меметке айтынъыз, мусафирлер... — о козьлерининъ арекетинен Шамиль
эфендини косьтерди, — урьметли мусафирлер ичюн эйи ятакъ азырласын. Акъшамлыкъ
емек берсин. Мени анъладынъызмы, Муса?
Афыз эфендининъ сонъки учь сёзю хусусий эмиетке эмир олып, оны айрыджа гъайрет
ве тамлыкъ иле эда этмек керек. Бу шартлы сёзлернинъ манасы Гароз Меметке малюм.
— Шубесиз, шорбаджы!
Хызметчи арт-артына дёрт адым чекильди, сонъра гъайып олды.

— Сизни бирден танып оламадым, Афыз, тасавур этесинъизми? — деди мусафир. О
субетке сербест джериян бермек истеди, чюнки озю ресмий лакъырдыгъа алышыкъ адам
дегиль. — Занымджа, денъишкенсинъиз!
— Эр кес ойле дей, факъат насыл денъишкенимни кимсе айтмай. — Феми эфенди
зевкъланып кульди. — Азгъаныммы? Семиргенимми? Сиз, эски достум да, ойле...
— Текаран эслидже корюнесинъиз. Керчек... бу табиий шей. О къадар вакъыт кечти!
— Эслидже? Мен эслидже корюнемми? — мусафирден текрар сорады. Шамиль энди
уйгъунсызлыкъта къалды. Афыз дарылмакъ узьреми, ёкъса достунынъ фикирини
такъдирлемек истейми? Эр алда, Шамиль озь сёзюни тасдыкълап, яваштан башыны
саллады: — Бакъ, бу догъру! Бу достча — деди Афыз. — Мен, акъикъатен, къартайдым!
— Эвлисинъизми, Афыз эфенди?
— Хайыр! Эвли дегилим. Шеэрнинъ гузель къызлары буюк мирас саиплерине
къоджагъа чыкътылар. Мен къуру къалдым. —Афыз мусафирге беяз черчивели козьлюги
устюнден бакъты, субетдеши не дер экен деп, бекледи. Мусафир индемеди. Афыз
текрарлады: — Эбет! Къуру къалдым! Мен эр вакъыт, эр муим шйден къуру къала
тургъаным, хатиринъиздеми?
Бу эки генч адам медреседе берабер окъугъан, бир уджреде учь адам олып яшагъан
эдилер — учюнджиси акъкъында сёз озь невбетинде оладжакъ. — Медреседен сонъ,
Шамиль муаллимлик этти. Афыз не иш иле мешгъуль олды, Усеиннинъ хабери ёкъ.
Медресеге кельген вакъытларында Афызнынъ ады — Феми эди. Усеин Коккозьден
Шамиль олып кельди. Бу адны онъа оджапчеси Себия Ислям такъты. Муаллим, Фемиге,
Къуранны ифадели окъугъаны ичюн, Афыз деди. Шамиль бугунь-гедже эски ве енъи
адларыны чифт къулланып кельмекте.
— Сизни Стамбулда окъуй, деп эшиткен эдим, — деди мусафир ве, лакъырдыны девам
этмек ичюн азыр сёзлер къыдырыр экен, озюнинъ галстугыны тутып бакъты. Онынъ
тююми, пакъыл киби, кольмегининъ якъасы астына кирип кеткенини сезе къалып, тез-тез
тюзетти. Тююм резина устюнде ясалгъан. Оджа боюныны къыбырдаткъан сайын, тююм
сол якъкъа джылыша бере. Тююмни ерине къойгъан сонъ, оджа лафыны девам этти: —
Дарылфнунда окъуй экенсинъиз... догърумы? — деп сорады о Афыз эфендиден. — Озюм
асылыны билип оламадым.
— Ёкъ. Стамбулда дегиль эдим, — деди Афыз. — Фикрет Шериф иле Петербургда
институткъа имтиан бердик, къабул этильдик. Окъумакъ меним ичюн мунасип олмады.
Бабам хасталанды. Быракъып къайттым.
— Фикрет Шериф... окъудымы?
— Окъуды... шимди чёль бетте... Демиръёл къуруджылыгъында. — Афызнынъ
хатирине, гъалиба, муим адисе кельди, бенъзи бирден тюрленди. Бир талай индемей
отурды, ниает:
— Онынъле корюшюв арзунъыз ёкъмы? — деп сорады.
— Корюшюв... Фикрет илеми? — Усеин оджа терен нефес алды. — Билесинъизми,
Феми эфенди? Фикрет киби адамдан ред этмек, оны унутмакъ... джинает олур эди! Ама
чокъ вакъыт эвельси аттыгъы окъ аля кокюсиме саплы турмакъта... юрегим аля
къанамакъта. — Бираз тюшюнген сонъ, иляве этти: — Бильмейим. Ёллар айырылды...
итимал, бир даа корюшип оламамыз.
Фикрет Шерифнинъ эске тюшюрилюви Усеин оджаны эеджангъа кетирди. Озюни
насыл тутмакъ мумкюнлигини бильмей, джебинден тютюн къутусыны чыкъарып, сигар
ясады, кибрит иле сигарны якъып, тютюнини ачкозьлюкле ичине чекти.
— Азиз эфенди не алда? — деп сорады о, Афыздан. Агъызы ичинден топар-топар
тютюн чыкъты. — Сагъ-селяметми?
Феми эфендининъ, недендир абдырагъан киби, кевдеси силькинди, башы акъырындан
кокюси узерине тюшти. Индемей отурды. Оджа джевап бекледи. Джевап эшитильмеди.
Оджа онынъ чересиндеки акъчыл ренкни эслеген сонъ, ялынаякъ къор устюне баскъан
киби, сычрап турды.

— Афыз! Сизге не олды? — деп къычырды, Усеин оджа, Фемининъ омузларындан
силькитерек. — Ничюн индемейсинъиз?
— Бабам хасталанды... вефат этти, — деди Афыз.
«Вефат этти...» Бу сёзлер Усеиннинъ къальбини куютип йибердилер.
— Азиз эфендими? — деп сорады о текрар, чюнки Афызнынъ сёзлерининъ манасыны
текмиль тасавур этип оламады. — Ата неден хаста эди?
Афыз сусты. Оджанынъ нелер дегени къулагъына кирмеди. Бабасы акъкъында
лакъырды оны даима кедерлендире, муталядан аджиз къалдыра.
Азиз эфендининъ Усеин Шамиль ичюн къыймети буюк. О себептен, атаны унутып
оламай. Медреседе экенде, окъув масрафларыны тёлемеге Коккозьде кимсенинъ кучю
етмеген вакъытларда, Усеин ичюн параны Азиз эфенди тёлер эди. Окъув биткен сонъ
Усеин муаллимлик хызметине кирмек ичюн, маариф идарелерининъ къапуларыны
къакъып юреркен, мемурлар кокюсинден кери уйтеген вакъытларда Азиз эфенди, бир
мутебер адам иле джиддий субеттен сонъ, онынъ Беш Палав коюндеки мектепке
оджалыкъкъа йиберильмесине наиль олды. Мектепте Эмине деген талебе... аджайип къыз,
Усеин оджанынъ озюне ашыкъ олды. Оджа да къызны севди. Сонъ гизли севги алемге
дуюлды. Акъибетте, Усеин... къызнынъ анасындан котек ашап, Беш Палавны терк этмеге
меджбур олды. Усеин оджа хызмет къыдырып, газетада илян таб этти. Куньлер кечти. Ич
бир идареден теклиф кельмеди. Ниает, бир кунь Усеин Шамиль кучюк мектюп алды.
Мектюптеки сёзлер къуру ве къабаджа эдилер.
«Дженап Усеин Шамиль эфенди Къарасувбазардаки Министр татар мектебине усул-и
джедид дерс муаллими лязим. «Терджиман»да илянынъызны окъуйып, Сизи муаллимлиге
давет этмее къарар вердим. Сеневий маашынъыз учь юз кумюш. Окъув вакъыты
алафранга тертиби иле саат он экиден — дёрде къадардыр. Шакиртлернинъ микъдары
отуз-отуз беш бала. Йылда эки ай татиль. Сабадан уйлеедже вакъытынъыз эр кунь бош
оладжакъ. Бу вакъыт ичинде шахсий дерслер алып ишлее де билирсинъиз! Мезкюр
мектюбинъ джевабыны имал этмейип, язып-ёлламанъыз риджа олуныр. Къарасувбазар
Министр татар мектебининъ рус тили муаллими Абдурешид Медиев. 1905 сенеси, январь
19.»
Бу мектюптен эвель Усеин Шамиль ве Абдурешид Медиев бири-бирлери иле таныш
эдилерми, бильмейим! Таныш олмасалар керек. Мектюп оларны сыкъый багълады. Багъ
аятларынынъ ахырынадже мукем олды.
Бана дедигим киби, Азиз эфенди Усеин Шамиль ичюн муим эйиликлер япты. Теэссюф
ки, узакъ койлердеки хызмети вакъытында бу аиленинъ аятындан бираз узюльди. Бугунь
Азиз эфендининъ вефаты акъкъындаки хаберни эшиткенде Усеин оджа пек яныкълады.
Азиз эфендининъ вефатындан оджанынъ ничюн хабери олмады! Бунда... бу аиледе Усеин
Шамиль даима севимли адам дегильми эди? Адам? Ёкъ... огъуллардан бири эди. Оджа
чокъ тюшюнди. Бу адисени бир муаммагъа бенъзетти... кедерленди. «Бир мектюпчик язып
ёлламакъ... вакъианы бильдирмек мумкюн эди! Чюнки мен де Азиз эфендиге урьмет эте
эдим. Мен де матем мерасимине келир эдим!»
Лякин ичиндеки кедер акъырын-акъырын къызарды, тютеди, ниает, сёнюкти. Оджа
вакъианы анъламакъ керек эди... Оджа оны шимди анълады. Азиз эфенди сагълыгъында
эфкяр умумие огюнде саде адамларнынъ таянгъычы олып корюнмеге севсе де, озюнинъ
зенгинлиги ичюн юксек джемиетте имтиязлы ер ишгъаль эттигини унутмай эди. О
себептен дженазесинде юксек шахслар булундылар. Ойле олмакъ керек эди. «Адам сен
де!.. дейлер Ай Петри якътаки койлюлер. Къулакъ асма! — деген манада. Бизим ичюн энъ
муими «юксек, яхут алчакъ адамлар» дегиль. Биз билемиз ки, Усеинни бу аиледе эр кес
севе-сая эди. Шимди де севелер. Азиз эфенди онъа ярдымлар этти... фукъаре Токътар
акъайнынъ огълу экени ичюн япмады. Ёкъ! Ишнинъ тарихы гъает саде. Бир дефа Афыз
мудеристен ресмий рухсет алып, эвге кельди. Янында озю киби генч киши бар эди.
«Бу Шамиль. Озю Коккозьлю, — деди Феми, достуны анасына ве бабасына такъдим
этип, — Фикрет Шериф иле учюмиз бир уджреде яшаймыз.»

Эвде мусафирлер... Суаде ханымнынъ акърабалары бар эди. Афыз иле Усеин оларле
берабер ашады, ичтилер. Азбарда чешме янындаки эмен астында, отлар узерине отурып,
къонуштылар. Акъшам устю файтонгъа минип, Кемер Къапу, Эски Юрт бетлерни
доланып кельдилер.
Усеин тюзгюн къыяфетли, гульгюли черели, лакъырдыда ихтият осьмюр. Азиз эфенди
оны бегенди. Феми исе онъа чокътан алышкъан эди. Бу зияреттен онъ, эвге санки эр
сеферинде Усеин иле берабер келип-кетти. Бу аиленинъ адамы киби олды.
Сараймен бетлерге кеткен сонъ, Усеин Шамиль Азиз эфендининъ эвинде аз олды.
Гъалиба, асыл да олмады.
Чаршыда бакъкъал ве аршын мал тюкянлары. Чюрюк Сув четинде табана. Чатал Дут
мааллесинде «Вели-Баба» къавеханеси... буларнынъ эписининъ саиби Азиз эфенди эди.
Энди онынъ огълу, Феми эфенди саип. Феми эфенди йымшакъ мучели, тегиз черели,
юксек, яш киши. Усеинден эки яш буюк. Икътисатта теджрибели бабасынынъ вефатындан
сонъ Фемиге къоджаман тесаруфатны чевирмек кучь олды. Суаде ханымнынъ тевсиесине
бинаэн, табананы шеэрде белли зенгин Аджы-Селимге сатты. Аршын мал тюкяныны
бутюнлей къапатты, хызметчилернен эсап кести. Тюкяннынъ бинасыны къомшу
туджджаргъа кирагъа берди. Аиленинъ ихтиярында бакъкъал тюкяны ве «Вели-Баба» хан
азбары, къавеханеси къалды. Ана иле огъул, кечинмек ичюн буларны кяфи корьдилер.
Суаде ханым артыкъ эсли къадын. Феми исе тиджаретке пек берильген адам дегиль.
Лякин олардаки сермия бир къач несильге даа башларыны тик тутып юрьмеге, кибар
ибарелер иле къонушмагъа имкян береджек.
Окъув йылларында «сен» деп къонушкъан бу яш кишилер — Усеин йигирми докъуз
яшында, Феми отуз бирде — шимди, бельки сезгендирсинъиз, бир-бирлерине «сиз» деп
мураджаат этмектелер. Бунынъ, эльбетте, себеплери бар. О заманда экиси де бир рухий
севиеде олып, бир укъукъкъа саип... къолларындан кельген иш, ялынъыз окъув... пара бар
исе, бабасынынъ джебинде эди. Шимди сермиянынъ шорбаджысы Феми. О паралы, демек
ки кучьлю. Усеин Шамиль... кой оджасы: Элинде маддий акимиет ёкъ. Феми — башкъа.
Онынъ виджданы узеринде Джемиет Хайрие хызметлери бар. О шеэр агъаларынынъ
бири... озь ляйыкъатыны сакъламакъ, уфакъ рутбели адам иле субет вакъытында онынъ
шахсиетине фахрий унван такъып, къонушмакъ керек. Усеин муаллимнинъ фаалиети де,
юксек джемиетнинъ козюне чарпмайджакъ хызмет дегиль. Феми буны биле ве анълай.
— Якъында «Терджиман»да эсерлеринъизни окъудым... — деди Феми эфенди
мусафирге. — Бегендим. Эбет! Гузель. Керчек, мен тааджипленмедим, чюнки бу меиль
сизде чокътан сезильгени хатиримде.
Усеин Шамиль кенди шиири хусусында бу баллы-шербетли сёзлерни эшитип, азачыкъ
сыкъылды, череден къызарды, чюнки озь эсерининъ макъталгъаныны севмей... онъа
инанмай. Бу яхшы адетми, фенамы... айтып оламайым. Эр алда, бунда насылдыр бир эсас
ёкъ дегиль.
— Э! — деди Усеин Шамиль. Башыны акъырындан эки-учь дефа алдгъа-арткъа
саллады. — Кимерде, билесинъизми... вакъыт олгъанда, огърашам.
— Ёкъ... акъикъатен бегендим.
Феми эфендининъ къашлары бир-бирине якъынлаштылар. О ненидир эске тюшюрмек
истеген киби олды. Э, о акъикъатен, насылдыр сёзлерни тюшюнип-тапып, ичинден
оларны текрарлады, хатирине кельген сатырларны ашыкъмай ачыкъ-айдын, ифадели
окъуды. Шиир тесирли чыкъты. Феми эфенди медреседе экенде шиирлер окъумагъа биле
ве севе тургъан.
Балыгъы ерсе балыкъ,
Буны такъдир этти халкъ,
Зулума инсан дегиль ляйыкъ,
Кель, яналым! Кель, яналым!

Истеелим, акъ бир олсун,
Бунынъ ичюн диван къурулсын,
Бу ёла джан къурбан олсун,
Кель, яналым! Кель, яналым!
Феми эфенди бу ерде токъталды. Бираз тюшюнди... тутукъланды. «Тапылсын де...
Тапылсын дева эр дерде...» А! Ым! «Къалмасын бир...» ёкъ, ахырыны хатырлап оламады.
— Аджайип шиир... — деди Феми эфенди, ниает, — терен дуйгъуларымызы ифа
итмишсинъиз. Алла разы олсун, Шамиль эфенди! Ким билир, эбет, ким билир? Вакъыты
келир, бельки сиз буюк эдип олурсынъыз!
— Тешеккюр сизге, Феми эфенди! — деди Усеин Шамиль. — Мен кендим, буюк
олувны дегиль, зульмет алтында хырпалана, эзиле, бир авуч къадар къалгъан
халкъымызны дюшюнем.
Лаф халкъ такъдирине келип токъунгъаныны сезген Афыз къонушувны башкъа ёлгъа
чевирди.
Бизим шеэрге ёлунъыз насыл тюшти? — деп сорады мусафирден.
Менимми? Мумкюн олса, Исмаил эфенди иле корюшмек истейим.
Чокъ эйи, — деди Феми эфенди, — лякин ата якъында Индстандан кельди. Ёргъун
олмаса...
— Меним ишим буюк дегиль. Зан этсем, оны замете къоймаз.
— Сизге, Шамиль эфенди, меним ярдымым керекми? — деди Феми эфенди. — Керек
олса, чекинменъиз! Исмаил бей иле арамыз фена дегиль.
— Тешеккюр! Эвеля, озюнен корюшейим... не дейджек!
Къырмызы фесли хызметчи кельди. Эгилип, шорбаджынынъ къулагъына нелердир
пысырдады, сонъ четке чекилип, чыракъ киби, давушсыз турды. Шорбаджы бир Усеин
оджагъа, бир де Аджире ханымгъа козетип алды.
— Сиз, шубесиз, ёргъунсынъыз, — деди мусафирлерге, — кет раатланынъыз! Ярын,
иншалла, корюширмиз, — сонъра хызметчиге хытабен деди. — Шамиль эфендиге ятакъ
одасыны косьтеринъиз!
Афыз эфенди еринден къалкъты, мусафирлерге «хайырлы гедже» тилеп,
сагълыкълашты, агъач мердивен бою юкъары къаткъа догъурылды. Усеин муаллим
рефикъасынынъ тизлери устюнде юкълагъан баланы къучагъына алды. Къадын-къоджа
хызметчининъ пешинден кеткенде, пенджере япындаки маса башында Умерни корьдилер.
Бу маальгедже оны хатирге кетирмегенлерине озьлери ынджындылар.
— Бир шейлер ашадынъмы, Умер? — деп сорады ондан Усеин. — Афу эт! Биз пек
ёрулгъанмыз...
Умер, эр вакъыттаки киби, муляйим кулюмсиреди, башыны яваштан къакъытты. О
эмджесини севе, о себептен нукъсанларыны багъышламагъа даима азыр. Умер бана
Усеиннинъ Феми эфенди иле отурып къонушкъаныны корьди, янларына бармагъа
чекинди. Мани олмакъ истемеди. Бу ерде отурып, джевизли лакъша ашады, артындан чай
ичти.
— Мени къасевет этменъиз, эмдже! — деди Умер. — Мен бу бинада чокъ олам, Феми
эфендини де билем. Мында экенинъизни онъа мен айттым.
Усеин муаллим айретте къалды. «Умер! Дагълыкъ, дерелик ичинде оськен койлю
баласында бу зеккилик къайдан кельген? Феми эфендини къайдан биле?» — деп
тюшюнди. «Атик, ачыкъ козь. Онъа окъумакъ керек». Энъ зевкълысы шу ки, Усеин оджа,
бу хан-азбары ве къавехане Азиз эфендининъки экенлигини бильмеди. Бу аралыкъларны
чокътан унуткъан. Ичериде Феми эфендини корьгенде, шашмалады, сонъра эсини
топлады.
Саба Усеин оджа бала агълавындан уянды. Бельки Аджире бир шейлер япар, бала
сусар деп бекледи. Бала сусмады. Усеин оджа, ниает, козьлерини ачып, этрафына
бакъынды, тёшек ичинде Аджире ёкъ эди. Баланынъ къундагъы чезик, эскилери сылакъ,

аячыкълары авада ойнамакъта. О ушюген, гъалиба. Оджа ёргъаннынъ кенарындан чекип,
баланынъ устюни орьтти. Агълавы токътады.
Усеин Шамиль турды. Чыкъып, Аджире ханымны къыдырмакъ ичюн къапугъа
догърулгъанда, къапу ачылды, элинде зембили, Аджире кирди.
— Сени гъайып эттим, — деди Усеин тааджипленип, — къайда эдинъ?
— Базаргъа бардым, — деди къарысы, котеринги юрекле. — Бу ерге якъын экен.
Къадайыф тюкяны артында.
Зембиль ичинден сыджакъ пителер, эльва, тар богъазлы узун бардакъта къоюн
къатыгъы чыкъарып, маса устюне къойды. Усеин оджа оларгъа, таарифке кельмез къанаат
ве сабырсызлыкъ иле козетерек, бала киби севинди. Оджа къоюн къатыгъыны пек севе.
Алель-аджеле азбаргъа чыкъты, чешмеде йыкъанып кельгендже... софра азыр эди. Къадын
ве къоджа отурып, шеэрде зевкъ ве ичтаа иле койлю сабалыгъы едилер.
Оджа уйле маалинде, кунеш къыздыргъанына итибар бермей, Чатал Дут аралыгъына
чыкъты. Сагъ къоллап къалдырым бою бир талай юрьген сонъ, озюни адамларле
къайнагъан Чаршыда корьди. Акъырын-акъырын огге джылыша берди. Малмийитке
якъынлагъанда къакъынып-тюртюнип юрювден къачынып, «Авропа» къавеханеси бетке
авушты, ойле кетти. Сырлы Чешме аралыгъы башында, онъ къолда, таш басамакълар
устюнде Усеин Балич ве Дарби-Али турып, араретли лакъырды этмекте эдилер. Балич
эвель Ялтада маариф хызметинде эди, Асан Нури арекетинде иштираки ичюн, полис
идареси оны бу шеэрге сюргюнге ёллады. Шимди къазангъан парасынынъ бир уджуны
дигер уджуна кетирип оламай аят кечирдиги алда, эали арасында китап даркъатув
хызметинен мешгъуль. Оджа узакътан оларгъа башыны саллады, сагъ къолуны кокюси
узерине къойып, азачыкъ эгилерек, ёлуна девам этти. Вакъытлар кечеджек, бу киши, яни
Усеин Балич, маариф халкъ комиссары, укюмет азасы оладжакъ.
Огге — арткъа юрюджи юклю девелер, боюнларына чанълар такъылы учь атлы
файтонлар, къырмызы къушакълы, шертли тёпе къалпакълы айдавджылар тенеке
давулларынынъ агъырлыгъындан омузлары бир якъкъа чеккен къыйыкъ, булгъача
сатыджылар, эвлернинъ сачагъы кольгесине чекилип, кемане ве даре чалып, эски
тюркюлеримизни сёйлейиджи къарт чингенелер. О аджайип Салачыкъ чалгъыджылары.
Усеин оджа бу гурюльтили сокъакъларны, юрекни сызлатыджы бу хош садаларны
сагъынгъан эди. Кимерде токъталып, инсан чалкъанмасыны сейир этти, лякин чокъ
турмагъа чареси олмагъанындан, текрар илери ынтылды. Базиргян Ялпачыкънынъ
тюкяны огюнден, Шабалта мааллеси къабургъасындан кечти, Хансарайны да аркъада
къалдырып, Почта аралыгъы уджуна кельген эди, бурунына къара биберли янтыкъ
къокъусы урды. Оджа, мутерем окъуйыджымызгъа малюм, «Вели-Баба» къавеханесинде
ашап, тойып чыкъты, ач дегиль, ама фуруннынъ янындан кечип-кетип оламады. Ичериде
юфкъа беденли, индже мыйыкълы уста, агъач курекнен печтеп янтыкълар чыкъарып,
тахта тёшеме узеринде тизмекте эди. Янашада, тенеке сергилерде кербар ренкли тазе
къалачлар, къуманчыкълар — маялар, пенирли сыра-сыра олып, ярашып турмакъталар.
Серги аркъасындаки къувурчыкъ сачлы огълан бала козьлерини муштериге котерди.
— Буюрынъыз, эфенди! — деди муаллимге. — Арнавут маялары. Янтыкълар.
Бойлелерини ялынъыз бизде тапмакъ мумкюн!
Муаллим хош кулюмсиреди ве къолуны быджагъынынъ джебине сокъты.
— Пенирли къачкъа?
— Дёрт капик, — деди бала.
— Янтыкъ?
— Учь капик.
Оджа джебини къармалай берди. Уфакъ пара тапып оламады. Янтыкъкъа ола, ири
акъча бозмагъа истемеди.
— Къалач бармы? — деп сорады оджа. Бир шей алмайып чыкъып кетмек... айып
оладжакъ эди.
— Бар, — деди бала. — Данеси дёрт ша.

Муштери джебинде тапылгъан эки капикни баланынъ огюне къойды, бир къалач алып,
фурундан чыкъты, аягъы къалдырымгъа баскъаны киби къаразерели, сыджакъ
къалачнынъ бир четинден тишлемек истеди, лякин кельген-кечкен адамлардан утанды.
Он беш йыл даа кечер, кендине дёрт шалыкъ къалач саткъан къувурчыкъ сачлы бала,
Абдулла акъайнынъ огълу, Къырымда Билял Чагъар намы иле девлет эрбабы олур. Оджа
шимди бу хусуста бир шей бильмей. Кимсе бильмей. Ама баланынъ озю де, янъычыкъ
элинден къалач алгъан муштерининъ, миллет ичюн ким экенлигинден ве илериде даа ким
оладжагъындан хабердар дегиль. Быджагъынынъ тифтикли тирсеклери, потюклерининъ
къыйыш окчелери, ашагъы саркъыкъ орьме юнь чораплары, булар, эльбетте,
портмонесининъ инджелигинден, ама дюльбер череси, айдын назарлары онынъ рухий
зенгинлигинден делялет эди.
Усеин оджа чешме огюндеки сылакъ ташлар устюне ихтиятле баса-баса къаршыдаки
къалдырымгъа чыкъты, Орта Медресе бетке ёл тутты. Кунеш адамларнынъ башлары
узерине зияларыны сачмакъта. Ич бир шей ерге озюнинъ кольгесини быракъмай. Хан-
Джами мааллесининъ эсли-башлы эркек эалиси шимди уйле намазында. Джаддеде
адамлар, тюкянларда муштерилер ёкъ. Ибадетханеге кетмеген кяялар, мемурлар
тенеффюс маначыгъынен къавеханелерге толушкъан, уйлелик емектелер. Шеэрнинъ
меркез мааллелеринде, авропалыларгъа бенъземек ичюн, тенеффюске риает этильсе де,
ичери аралыкълардаки тюкянларда тёкмеджилер, къылджылар, къуюмджылар,
къалайджылар, бакъырджылар, къадайыфчылар, куркчюлер, терзилер тиджаретни
токътаткъанлары ёкъ. О девам этмекте.
Мутерем ханымлар ве эфендилер! «Хатират» дие янъгъыравукъча сёзле
адландырдыгъым бу саифелер, насыл ёл иле де олса, элинъизге тюшти ве оны окъумагъа
тутундынъыз исе, шимди вакъианынъ пешинден юрюшинъизни бираз явашлатып,
шеэрнинъ муим хусусиетлери акъкъында базы тафсилятымны эшитменъизни мен, Асан
Кара, сизден риджа этем!
Он алты бинъ адамлыкъ эалиге саип бу шеэрнинъ отуз эки мааллесинде отуз эки
джамиси, отуз эки юксек, аджайип минареси, отуз эки де имамы ве мазини олып, дигер
буюк шеэрлер киби, озюнинъ ичтимаий табакъалары, акъ сюеклилери — бейлери,
мырзалары, челебилери, руханийлери — шейхлери, къадылары, хатиплери, имамлары,
зенгинлери, буржуасы ве озюнинъ — эр куньги эмеги иле кечинген фукъаре
зенааткярлары, усталары ве, ниает, Чюрюк Сув боюнда тизилип, орта асыр усулы иле иш
корюджи табаналарнынъ ишчилери ве халфалары, къара хызмет кишилери ве, шубесиз,
бойле аяттан наразы генчлери, муневерлери де мевджуттир. Зенгинлер ве аллылар
яшагъан эвлердеки чокъ куньлю тойлар, яшлар отурушувлары, къызлар джыйынлары,
куев тыраш олувы... ве бу тойларда чалынгъан тесирли, назик авалар, араретли оюнлар,
мусафирлер ичюн пиширильген палевезели, пилявлар, къавурмалар, кебаплар, бакълалы,
нохутлы, къартоплы эт шорбалары, мусакъкъалар, сармалар, долмалар, пачалар, сиркели
куфтелер, кобетелер, бурмалар къыйыкълар, богъчачыкълар, къурабиелер, эльвалар,
хошафлар ве саирелер халкъымызнынъ ашчылыкъ санатындаки буюк меаретини
косьтермекле, мезкюр емеклернинъ лезетини бакъмагъа къазанчы мусааде этмейип, умач
шорбасы, ягъсыз ве къатыкъсыз макъарне, бакъла, яхут экмек шорбасы... табаналарда
джыйыгъан, тозлангъан терилерден къырылып алынгъан «тери ягъы»нда пиширильген
агъыр къокъулы емеклер!? Буларны гъанимет деп бильген къоранталар да аз дегиль.
Шеэрде бундан фена алларны да корьмек мумкюн. Джамилер огюнде турып, намаздан
чыкъкъанларгъа: «Саускъан мааллесинде Абдулмеджид акъай сыкъылгъан.
Гонъюлинъизден къопкъанны беринъиз!» — сёзлеринен мураджаат этип, ерге явлыкъ
джайгъан гъарип адамлар — ёкъсуллыкънынъ къурбаны экенлигине шубе этилемез.
Шеэрде бир рус гимназиясы бар. Онда татар балалары да тасиль корелер. Эр
маалленинъ озюндеки татар мектебининъ дёрт сыныфында бир оджа дерс бере.
Сыныфлар бир ода ичинде, невбет-невбет окъуйлар. Земство мектеплерининъ

муаллимлери айры. Мен бу оджаларнынъ эксерисини севем-саям, о себептен оларны
сизлер де бильгенинъизни истейим. Ахмед Нуредин, Ягъя Байбуртлы, Ахмед Нагъаев,
Ибраим Меинов, Абдураман Усеин, Сулейман Бадракълы, Якъуб Шакир-Али, Осман
Заатов… бу генч оджалар татар балаларына илим, фен ве зека огретмектелер.
Шеэрде саде, акъыллы, меракълы, зевкълы адамлар да барлар. Олардан, энъ
олмагъанда, экиси акъкъында бир къач сёз айтмамакъ ич мумкюн дегиль. Бириси —
газетаджы Садыкъ. Къуру кевдели, алчакъ гонъюлли, арекетчен ве бираз да чыбарджа бу
адамнынъ бир къолу тирсегинден ёкъ... не вакъыт бакъсанъ, чантасы «Терджиман» иле
толу, тили тышкъа чыкъкъан, сокъакъларны беш-баш доланып, газета даркъатмакъта.
Кимсеге борджу ёкъ. Кимсе онъа борджлу дегиль. Иши — кучю, хаялы... эмели хызмет.
Халкъкъа шу куннинъ газетасыны етиштирмек. Аякъларында даима йыртыкъ чаблалар,
къарыны даима бош. Кимсеге опькеси, давасы ёкъ. Кимсеге даргъын дегиль. Озь башына,
индемей... яшай.
Дигер шахс — деллял Лёман. Къушлукъ маалинде, базарларда адамлар уймелешкенде,
яхут акъшам устю сокъакълар къайнашкъанда, Чаршыда бир атлы, кучюк араба пейда ола.
Арабанынъ анъгъычлары ёкъ. Оларнынъ ерине эки якътан, ятымлама тахталар узеринде
бугунь-ярын шеэрде сейяр темаша енъиликлери язылгъан. Араба сокъакъ бойлап,
акъырын-акъырын кете. Атнынъ янашасындан къырмызы черели, семиз, юксек Лёман
юре. Устюнде яз-къыш къыскъа штан ве штаны устюне саркъыкъ кольмек. Башында
юксекче, эски къалпакъ. Эм юре, эм араба устюндеки афишанынъ мундериджесини
агъыздан текрарлай: «Бугунь акъшам управа заласында...» деп башлай Лёман, лякин
сокъакъта кимдир онъа илише, яхут бир шей сорай. Лёман токътай. Араба да токътай,
чюнки ат саибининъ къылыкъларына алышкъан. Лакъырды биткен сонъ, Лёман текрар
илери адымлай, ат еринден кочип, саибининъ янашасындан кете. Лёман сёзлерини
узюльген еринден девам эте: «Джемиет хайриенинъ къыз балалар ичюн мектеп ачув
акъкъында меджлиси оладжакъ-дий». Лякин сокъакъта кельген — кечкен оны
лакъырдыгъа тута, Лёман кене токътала, кишинен эппи къонушкъан сонъ, кене юре.
«Меджлиске Осман агъа, Арслан агъа, Хан-Джами мааллелернинъ эсли-башлы эркек
эалиси давет этиле-дий!» Эр джумленинъ ахырында «дий...» къошып, токътала. Лёман
Чаршы бою баягъы кеткен сонъ, адамларны дигер вакъиадан хабердар этип башлай.
«Ярын Ашлыкъ базарында къаралезли пельван Зейтулла Абдулгъазы огълу эки къолунен
зынджыр узеджек, ондан сонъ, ерге ятып, озюнинъ устюнден богъдай юклю еди арабаны
кечиреджек! дий!» Юрер экен, кимерде юкълар киби корюнген бу агъырмакъ адам шеэрде
Деллял Лёман лагъабы иле малюмдир.
Ильтифатлы ханымлар ве эфендилер! Шеэр акъкъындаки бу тафсилятымдан сонъ,
мусааденъизле, икяемизни девам этейик.
Усеин оджа Орта Медресе бетке юрюшини девам этмекте. Онъа эппи ёл даа юрьмек
керек. Албуки, озю энди ёрулгъангъа бенъзей. Къолу ичиндеки къалач кесегини ихтиятле
агъызына къапты, чайнала-чайнала кеткенде, янында эки атлы файтон токътады.
— Буюрынъыз, эфенди! — деди онъа беяз мыйыкълы айдавджы. — Ава сыджакъ...
терлегенсинъиз. Отурынъыз! Мен чокъ алмам. Бутюн зевкъынъыз-сефанъыз ичюн къыркъ
капик берирсинъиз!
Оджа кишининъ айткъанларыны эшитмеди, анъламады... алель-аджеле файтонгъа
минди. Файтон эппи юрьген сонъ къулакъларында айдавджынынъ «мен чокъ алмам»
деген сёзлери чынъладылар. Оларнынъ манасыны анълап, озюнинъ аякъларындаки
потюклерге козетти. Кулюмсиреди. Беяз къаяларнынъ кольгелери таш-ёлны орьтип, оны
салкъынландыргъан вакъытта, оджа эки къанатлы араба къапу огюнде ерге тюшти,
файтон Салачыкъ бетке ёнеди. Оджа араба къапу янашасындаки кучюк къапуны къакъты.
Къакъкъан сонъ, бекледи. Кимсе чыкъмады. Дивар аркъасында, багъча ичинде, кимдир
балтанен одун кесмекте. Эркек киши иле къадын лакъырды этмектелер. Оджа къапуны
текрар къакъты. Балта сеси кесильди. Бираздан сонъ, къапу аралыкъланды. Эсли
кишининъ яры бети корюнди.

— Сизге ким керек?
— Исмаил эфенди иле корюшмек истейим.
Къапу къапалды. Аякъ давушлары узакълаштылар, мусафир ташъёлдаки къум устюнде
огге-арткъа юрьди. Юрьген сайын эски потюклеринден ерде бичимсиз излер къалдылар.
Ёл четиндеки беяз, юмшакъ таш устюне аякъларыны невбет-невбет къойып,
балакъларынынъ тозуны къакъты, сонъра джебинден гульгюли пошусыны чыкъарып,
бетининъ ве елькесининъ терини сильди. Бу эснада къапу ачылды. Босагъа аркъасында
беяз эльбесели, эсмери, яш киши турмакъта эди. Осюк сачлары къырмызы фесининъ
астындан чыкъып, елькесини орьткенлер.
— Ким оласынъыз, эфенди? — деп сорады о ёлджудан.
— Мен Усеин Шамиль... Токътаргъазы огълум, — деди мусафир. — Ай Васыл
оджасым. Исмаил муаллимде ишим бар,
Саде зиялылар — оджалар, эдиплер, рессамлар, мимарлар — Гаспринскийге «Исмаил
муаллим, Исмаил эфенди... Гаспралы» деп мураджаат эткенлери алда, зенгин табакъа
кишилери онъа «Исмаил бей, Исмаил мырза... Гаспринский» демектелер. Ойле де
нильмеге наширнинъ кечмиштеки задикянлыгъы ве ал-азырдаки шурети себеп.
— Риджа этем! — фесли киши къапуны артынадже ачты. Мусафир босагъадан ичери
атлагъан сонъ, онъа дивар янындаки курьсюни косьтерип, деди: — Бираз сабыр этинъиз!
Фесли киши таш басамакълар бою экинджи къаткъа чыкъып кетти. Мусафир курьсю
узерине отурды, джевиз агъачындан ясалы къутусыны чыкъарып, сигар бурды, кибрит
чертип тутандыргъан сонъ, этрафына бакъынды. Сол якъта ири-ири пенджерели таш
бинанынъ биринджи къатында мотор ишлемекте, чаркъ дёнмекте. Яш муреттип юксек
уруфат больмелеринде арифлер тапып, келимелер тертип этмекте. Ачыкъ пенджереден эр
шей корюне. Басмахане иле идарехане арасында демир къоркъулыкълы юксек кечит бар.
«Бир газетанынъ нешири бу къадар эндише иле багълымы, аджеба?» — деп тюшюнди
оджа. Онынъ бу эвге келюви биринджи сефер олмаса да, эвельки зияретлеринде
басмаханенинъ ишини абайламагъан ве шимди басамакълардан ашагъы энмекте олгъан
беяз эльбесели кишини де корьмеген эди.
— Нашир сизни уджреде беклей, — деди о мусафирге. — Буюрынъыз!
Оджа, яш кишининъ газета идаресинде адий хадим дегиль, бельки муаррир ве
наширнинъ огълу экенлигини фаркълап, онынъ пешинден кетти.
Исмаил Гаспралынынъ кабинети, истираат одасы ве ятакъханеси, эписи бир уджреден
ибарет. Бу, бина къытлыгъындан дегиль, хызметнинъ хусусиетинден асыл олгъан зарурет.
Муаллим тёшегинден саба саат алтыда къалкъа, бир фильджан сютсюз къаве ичкен сонъ
хызметине башлай. Къушлукъ маалинде енъи почта келе. Мектюплерни озю ача,
Авропанынъ ве Асиянынъ мухтелиф тиллериндеки газеталарнынъ тазе санларыны
козьден кечире, муим хаберлернинъ астларыны къырмызы, яхут мавы боялы къалем иле
чызып, хадимлерге такъдим эте. Бу ишни Гаспринский озюнинъ язы масасы башында
дегиль, карьёла узеринде япа. Язы язгъанда тютюн чокъ иче. Адети ойле.
Кунеш шавлелери алчакъларгъа, къаялар арасына тюшкен сонъ, муаллим софагъа
чыкъа, идарени ве басмаханени доланып, хадимлер ве муреттиплер иле къонушып,
уджресине къайтып келе. Текрар карьёласына отура.
Генчлигинде, бедендже къавий экенде, сабалары кабинетинден коридоргъа чыкъкъан
маалинде машиналарнынъ давушыны эшитмесе, муаллим пек азаплана, басмаханеге
кирип, сюкюнетнинъ себебини сорап бильмегендже, эвде раат отурып оламай тургъан.
«Бу уйкен огълу олмалы...» деп тюшюнди мусафир мердивенден юкъары котерилир
экен. О Исмаил эфендининъ озю ве аилеси акъкъында чокъ шейлер эшиткен, онынъ
фаалиети иле тафсилятлы таныш. Буюк огълу Рефат — наширнинъ биринджи
ярдымджысы. Мансур ве Айдер — кендже огъуллары... олар гимназияда окъумакъталар.
Хатидже, Шефикъа, Нияр ханымлар исе муаллимнинъ къызлары.
Эв саиби, адети узьре, зияретчилерни мусафир салонында къабул эте тургъан. Бу
сефер ойле япмады. Усеин Шамиль кабинетке буюрмасыны риджа этти, чюнки эвинде

Петербургдан кельген алим киши булунгъанындан, онынъ бир озюни, къыскъа вакъыткъа
да олса, ташлап башкъа одагъа чыкъувны — незакетсизлик эсап этти.
Усеин оджа озюнинъ иши акъкъында насыл лакъырды ола биледжегини ве не иле
битеджегини тюшюне-тюшюне кельмекте экен, Рефат онынъ буруны алдында агъыр эмен
къапуны ачты.
— Риджа этем, Усеин эфенди! — деди.
Оджа ичери кирди. Рефат онынъ артындан къапуны орьтип, кери дёнди. Мусафир
озюни кениш ода ичинде, сийрек ве чал сачлы, узун, гурь мыйыкълы нашир огюнде
корип, эеджангъа кельди. Устюнде уфакъ дёгмели, тар якъалы, узун чекмен. Башында
пускюлли, къырмызы фес. Элинде рус тилинде «Вестник» газетасы. Янашасында
костюмли ве галстукли, индже мыйыкълы Адам отурмакъта, яшы Усеин оджанынъки
къадар олмалы. Усеин оджа онъа дикъкъатле козетти: «киши бу эвде бир къач куньлерден
бери мусафирликте булунса керек» деп тюшюнди.
— Селям алейкум, Исмаил муаллим! — деди оджа, озю сыкъылды, къызарды.
Муаллим онъа элесленип бакъты. Де таныгъан киби олды, де танымагъан киби...
— Алейкум селям — деди нашир незакетле. Мусафирнинъ кимлигини эске тюшюрмек
ичюн, козьлерини къыса берип, онъа бакъып турды. Ниает, таныды. Кендине узатылгъан
къолны тутып, сыкъты. — Хош сефагъа кельдинъиз! Риджа этем!.. Буюрынъыз!
Отурынъыз! — дивар янындаки вьяна креслосына ишарет этти.
Усеин креслогъа отургъан сонъ явлыгъынен манъ лайыны сильди, козьлерини ердеки
килимге догърултып, эппи индемей отурды. Лакъырдыны бирден къураштырып оламай,
заметленди. Гаспринский карьёла устюнде экен, мусафирге кергин дикъкъат иле бакъып
отурды... бекледи.
— Мен Ай Васылдаки министр мектеби оджасы... Усеин Шамиль олам, — деди, ниает,
зияретчи ве юткъунып алды. —Хатиринъизде олса, дёрт йыл эвельси узурынъызда
булунгъан эдим.
— Эбет! Эбет! — деди муаллим. — Хатиримде. Риджа этем, Усеин эфенди, къыйметли
мусафирим иле таныш олунъыз! — О индже мыйыкълы адамны косьтерди.
Усеин Шамиль еринден къалкъты, сыкъылып, къызарып, терлеп мусафирнинъ янына
кельди, онынъле эль тутушты ве, Ай Петри этегиндеки койлернинъ адети муджиби, онынъ
элини учь кере кучьлю этип саллады. Мусафир озюни оджагъа Эскендер дие такъдим этсе
де, сонъундан: Александр Николаевич Самойлович экенини бильдирди. О да
Токътаргъазынынъ къолуны кучьлю сыкъып, аселет учь дефа силькитти, зира мусафир бу
ерлилернинъ эски адетлеринен таныш эди.
Эки мусафир татар тилинде бир-бирлерининъ сагълыгъыны ве селяметлигини сорап,
бильген сонъ, текрар озь ерлерине отурдылар. Оданынъ ичине сюкюнет чёкти. Эппи
вакъыт кимсенинъ агъызындан сёз чыкъмады. Кимсе лафны насыл башламакъны
бильмеди. Токътаргъазынынъ озю, бу эвге махсус бугунь келювни бираз онъайтсызджа ал
деп эсап этти. О, уджреге кирген вакъытта Исмаил муаллим иле Александр Николаевич,
мектепте балаларны, Гаспринский усулы иле окъутув хусусында къонушмакъта эдилер,
Токътаргъазы пейда олгъан сонъ, лакъырды кесильди, лякин Усеин оджа артыкъ ичери
кирген, нашир исе оны огълу Рефат васытасы иле, умумий къабул ханеге дегиль де,
озюнинъ иш одасына давет эткен эди. Бунда энди ич бир шейни денъиштирмек мумкюн
дегиль.
— Ай Васылда ишлеринъиз насыл? — деп сорады ондан Исмаил эфенди, ниает. —
Эали мектепке ярдым этеми?
Кой муаллимге яхшы таныш. Бу койде озю де оджалыкъ эткен. Ай Васыл эалисининъ
зевкълы адетлери бар. Ильки куньлерде адамгъа, бу ернинъ халкъы параны пек къолай
къазангъан ве зенгин аят сюрген киби келе. Эркеклер саба эрте, аркъаларында тарпилери,
чайырларгъа кете, акъшам къайтып келелер. Къадынлар оларнынъ кетирген мейваларыны
сепетлерге толдурып, башлары устюне отуртып, Ялта базарына котюрип саталар. Джилик,
кирез, вишне, зердали, алма, хыяр, помидор ве чай теписи буюкликте татлы согъан...

буларны къырлардаки кучюк мийрачыкъларда осьтюрмек енгиль иш дегиль. О себептен
ярымаданынъ ялы боюндаки дагълыларынынъ аяты пек шенъ дегиль. Ама бу ерлернинъ
адамлары намуслы, мераметли ве кучьлюлер. Оларнынъ аяты агъыр.
— Халкъ мектепке ярдымдан чекинмей лякин озю ярдымгъа мухтадж, — деди Усеин
оджа, — о фукъаре. Мен Ай Васылдан кеттим.
— Ай Васылдан кеттим... дейсинъизми? Ничюн?
— Ишлемеси кучь олды. Ай Васыл Ялтагъа якъын. Ялтада исе полиция мемурлары
гъает чокъ. Оларнынъ къулакълары балабан, эллери узун.
— Энди насыл иш иле мешгъуль оладжакъсынъыз?
— Оджалыкъ иле, — деди Усеин Шамиль. — Даа не иле мешгъуль ола билир эдим?
— Шиириет? Шиириетле огърашув хызмет дегильми? — деди Исмаил муаллим
айретке келип. — Мен «Ватан хадими»нде дердж этильген шиирлеринъизни окъудым.
Оларнынъ базылары фена дегиллер.
— Къайсылары, мутерем муаллим?
Исмаил эфенди ишарет пармагъыны янагъына таяды, тюшюнди... чокъ вакъыт
нелердир тюшюнип отурды, сонъра Усеин оджанынъ эсерлеринден базы сатырларны
окъуды.
Бу дюньяда эр шей пара,
Башта пара, сонъ бахт ара!
Раат истер исенъ, пара!
Керек пара, пара, пара!
Насыл олды, бильмем, муаллимнинъ тили бир шейге илишкен киби, токъталды.
Шиирнинъ сонъуны хатырламакъ ичюн эппи вакъыт дудакъларыны къыбырдатып отурды,
сёзлерни давушсыз окъуды, ниает сонъуны тапып, девам этти:
Ятсанъ пара, турсанъ пара!
Догъсанъ пара, ольсенъ пара!
Сагъ ве хаста олсанъ пара,
Керек пара, пара, пара!
Бу сёзлер Исмаил эфендининъ ошуна кетти, самимиетле кульди. Чокъ кульди.
— Усеин эфенди, сиз бу шиирни, меним вазиетимни яхшы бильген адам киби
язгъансынъыз! — деди муаллим.
— Фена дегиль! Фена дегиль! — дие текрарлады нашир.
— Эбет! Чокъ эйидир, — дие иляве этти Самойлович. — Пара хусусында бундан да
эйи язмакъ мумкюн дегиль!
Бу сёзлер оджанынъ рухуны котерди.
— Мен, къыйметли муаллим, сизге озюмнинъ енъи эсерлеримни кетирдим, — деди
Токътаргъазы, утансырап. — Вакъытынъыз мусааде этсе, риджа этем, оларле таныш
олунъыз!
Гаспринский бир янбашындан тюшип, дигер янбашы устюне отурды. Чересинде
раатсызлыкъ асыл олды.
«Бакалым, бу башетильмез ве даима къанаатсыз генч несиль даа не диеджек», — деп
тюшюнди Исмаил эфенди ичинден. Ве о кенди фикирлери иле мешгъуль олдыкъта, Усеин
эфенди къоюн джебинден дефтерни чыкъарып, наширге узатты.
— Ляйыкъ корьсенъиз... Риджа этем, «Терджиман»да дердж этинъиз!
Исмаил эфенди озюне узатылгъан дефтерни элине алмагъа пек ашыкъмады, онъа эппи
вакъыт козетип отурды, ниает, башынынъ арекетинен, кошеде тургъан язы масасыны
косьтерди. Усеин оджа шиирлер дефтерини маса узерине къойды.

Эв саиби, Ай Васыл ве Дерекой акъкъында енъиликлер сорап бильген ве бу койлерде
омюр сюрюджи достларынынъ ве танышларынынъ турмушлары не алда экенини
анълагъан сонъ, еринден къалкъып, дефтер булунгъан маса башына кечип отурды,
шиирлерни окъуй башлады.
Гаспринский шимди элли докъуз яшында, ама языларны козьлюксиз окъуй. Козьлери
арифлерге о къадар алышкъанлар ки, бир бакъышнен бутюн саифедеки сёзлернинъ
манасыны деръал къаврап ала. Дефтердеки саифелерни къарыштырып чыкъувнен,
шиирлернинъ эписини козьден кечирди. Бир талайдан сонъ, дефтерни ашыкъмай,
экинджи дефа окъуп чыкъты. Сонъра кене окъуды. Окъуп отургъан киби кельди, албуки,
о, шиирлер устюнде тюшюнмекте эди. Окъуп ве тюшюнип битирген сонъ дахи Усеинге
эсерлери хусусында бирден муайен фикир айтмагъа ашыкъмады. Бираз вакъыт индемей
отурды. Эп тюшюнди. Тесадюфен козьлерине, шиирлер муэллифининъ шахсиети
акъкъында сатырлар чалынды. О, бу сатырларны севинчле окъуды, сонъра тааджипленди.
Гуя бир шейлер сёйлемек истер киби, козьлерини Усеинге котерди, бакъты-бакъты, ич
бир шей сёйлемеди, козьлерини кене ашагъы эндирди. Дефтерни къарыштыра берди, ве о
ерини, бу ерини текрар-текрар окъуды.
Нашир, дефтернинъ мундериджесини тедкъикъ иле бант экенде, Усеин иш одасыны
козьден кечирди, муаллимнинъ алдындаки эмен маса иле меракъланды. Онынъ устюнде
учь якълама энгеллер бар. Дивар якъта, эки къатлы шкафчыкълар къоюлгъан. Сол якъта
ешиль къалпакълы лампат. Онынъ янашасында электрикли садефлер. Нашир,
пармагъынен бу садефлерге басып, озюне керек адамны узюрине чагъыра ве не япмакъ
кереклигини эмир эте биле. Дивардаки ченгеллерге «Терджиман»нынъ тазе санынынъ
корректура табакълары илинген. Ерде, килимнинъ этрафында, къаверенкли вьяна
отургъычлары ве мешин креслолар туралар.
Исмаил эфенди, генч муэллифнинъ шиирлерини юкъувгъа юректен тутунгъаныны,
шиирлернинъ саиби ите нашир шиирлеримни бегенирми, бегенмезми деп, оларнынъ
такъдири хусусында къасеветленип отургъаныны сезген Самойлович, Токътаргъазынынъ
енъининъ уджундан тутып, яваштан озюне чекти.
— Мектепте балаларгъа не окъутасынъыз?— деп сорады алчакъ сес иле,
— Мусульман дини... — деп джевап берди Усеин оджа. — Аптейик кечемиз. Андан
сонъ... ана тили де!
— Тек шумы?
Токътаргъазы сонъки суальге бирден джевап бермеге джесарет эталмады, токъталды,
лякин мусафирнинъ чересинде хаял инкъисары корьген сонъ:
— Кимерде... иш оджанынъ озюнден де багълы ола, — дие иляве этти.
— Оджанынъ озюнден?— мусафирнинъ давушында инамсызлыкъкъа бенъзер аэнк
сезильди. — Насыл манада?
— Билесинъизми..?— Усеин оджа, мында, муаллимнинъ эвинде озюни жандармерия
къулакъларындан ве козьлеринден узакъта сербестче ис эте башласа керек ки, мусафирге
озь фикирини ачыкъча анълатмагъа ынтылды. — Иш шунда ки, оджа истесе... шеэрден
узакъта, чёллюк койде, гъаевий джесаретине ве бильги пишкинлигине, «эгер истесе»
дейим мен текрар, балаларгъа базы дюньявий фенлер де окъута биле. Анда, чёллюкте,
урядниклерни ве приставларны ярым чувал богъдай унуна сатын алмакъ мумкюн. Олар,
керек олса, сусмагъа да билелер.
— Не къадар вакъыт сусып олалар?— деп сорады Самойлович ве озь суалине
ошланып кульди.
— Учь ай къадар... — деп джевап берди Усеин оджа.
— Учь ай... аз! — Самойлович онъа къанаатсыз козьлеринен тикленип бакъты. — Учь
ай ичинде балаларгъа эндесенинъ эписини огретип оламазсынъ.
— Догъру. Муддет пек кучюк. — Усеин оджа петербурглы мусафирнинъ фикири иле
разы олды. — Ойле вакъытта ярым чувал ун даа бермеге меджбурсынъ. Башкъа чаре ёкъ!
— Ярым чувалны даа кимнинъ анбарындан аласынъыз?

— Кимнинъ анбарындан? Койде ойле хусусий анбар ёкъ. Бедбахт оджалар озьлери,
эали берген бир чувал уннынъ ярысыны йылда бир дефа оларгъа берип, балаларгъа илим
огретелер ки, бельки укюмет идаресинде бир ишке ярарлар деп, умют этелер.
Александр Николаевич ичюн, богъдай экильген чёль уездлеринде оджанынъ вазиети
не алда экени анълашылды. Лякин дагълыкъ уездлердеки вазиет хусусында тасавур эльде
этип оламады.
— Афу этинъиз, Эскендер эфенди! — деди Усеин мусафирге, — озюнъиз къайсы
якълардан буюрдынъыз? Насыл иш иле мешгъульсинъиз?
— Мен Санкт-Петербургда яшайым, — оджанынъ коньделен къоюлгъан суали
Александр Николаевични меракъландырды. —Дарылфнунда окъудым, шимди
Мелиоранский ве Радлов реберлиги алтында тюрк ве татар тиллерини тедкъикъ иле
мешгъулим.
— Багъчасарайгъа не вакъыт кельдинъиз?
— Тюневин, — деди Самойлович. — Акъмесджитте къырымтатар, тили сарф-наусы
хусусында лекция окъудым, анда Исмаил эфенди иле корюштик. Мени файтонына
отуртып мында кетирди. Озюм Багъчасарайны севем. Исмаил муаллимнинъ даветини ред
этип оламадым. Кельмеге-кельдим, энди койлерге чыкъып, шивелер ве этнографик
ибарелер хусусында бираз малюмат топламакъ истейим.
— Чёллюк бетке чыкъув ниетинъиз ёкъмы?
Александр Николаевич кенъ кевдеси иле оджагъа чевирильди, бир талай сусып
отурды. Лафыны онъайтлы ве къыскъа башлап — битирмек истеди.
— Мен Къырымнынъ чёллюк волостларында чокъ дефалар олдым, — деди Эскендер
эфенди, ниает, шималий Кавказ ве Къырым ногъайларында этник ве тиль
денъишмелерини тешкердим.
— Насыл? Денъишмелер бармы?
— Тильде денъишме буюк. Русие матбуатында Къырымдаки чёль эалисининъ
чынълары хусусында меракълы фикирлер язылды. Албуки, Къырымдаки чынъларны мен
Ставрополь губерниясы ногъайларында корип ве эшитип оламадым. Сиздеки бу чынълар
Къырымда яратылгъангъа бенъзейлер.
Исмаил эфенди эп Токътаргъазынынъ эсерлеринен мешгъуль эди. Онда, айни бир
шиирни бир къач кере къайтарып окъумакъ адети бар. Самойлович, муаллимнинъ корьёла
устюнде яткъан кисесини озюне таба чекти, ичинден бир чимтим тютюн алып, къокълады.
Тютюнден бурунына гъает хош къокъу урды.
— Бу насыл тютюн?— деп сорады Токътаргъазыдан. — Къайсы койден?
— Татар Османдан, — деп джевап берди оджа. О тютюнни, къокъусындан бильди. —
Озенбаш бетте ойле кой бар!
— Аджайип къокъу. — Самойлович пек хошланды. — Тюси эфсаневий. Алтынренк.
Александр Николаевич сигар ясады, еринден къалкъып, пенджере янына барды,
сигарыны якъты, азачыкъ ичине чеккен сонъ, тышкъа, азбаргъа козетти. Джевиз тереги
алтында къадын сатыр иле къыйма чекмекте эди. Янашасында кичкене къызчыкъ семиз,
сырлы мышыкънынъ пешинден къуваланмакъта. Азбар къапудан ичери ящиклерле юклю
бир атлы араба кирди, устьлеринде арап тилинде нелердир язылы. Узакътан яхшы
сечильмей. Араба арт азбаргъа кечип кетти. Узакъта шеэр эвлерининъ дамлары узеринде,
шинген мавы думан ичинде рум кильсеси юкселип турмакъта. Мусульман шеэринде екяне
кильсе. Дигери Чуфут Къаледе.
Мусафир, бу манзараны сейир этип тургъан вакъытта, ёргъун ве тыныкъ давуш
эшитип, аркъасына чевирильди. Нашир ишарет пармагъынынъ уджуны кягъыт устюне
баскъаны алда, бунарлы козьлери иле Токътаргъазынен къонушмакъта эди.
— «Ким киер алтын тадж, кими бир пула мухтадж...» — Гаспринский онъа шиирден
сатырлар окъуп косьтермекте. — Бу не демек, Усеин эфенди? Багълы козьлерле атылан
таш! Ойлеми? Муаллим кене окъуды: — Иш вирен токъ, ишчи ач. Буламады бунджа эким
иш бу дерде бир илядж!»

Нашир, дефтерни асабиетле кресло узерине быракъып, аякъкъа къалкъты.
— Ёкъ, огълум! — деди генч муэллифке. — Бойле эсерлерни нешир ичюн бенде
укъукъ ве кучь ёкътыр!
— Насыл эсерлерни, къыйметли муаллим?
— Заманы, шараити дюшюнильмей язылан эсерлери... — деди Гаспринский.
— Мен беллесем, беязгъа даима — беяз, къарагъа — къара демек керекмиз. Ойле
дегильми, муаллим? — деди Усеин оджа.
— Шубесиз…— Исмаил Гаспринский мусафирнинъ фикирини тасдыкълап, башыны
эки кере къакъытты. — Эр шейнинъ озь ады, оз таинаты вар. Ве Абдурешид эфенди бу
джеэттен акълы эди. Кендинъизе малюм, эр шейге озюнинъ адыны къойды. Къарая —
къара деди, беяза — беяз... Сиз дикъкъат этинъиз! — нашир еринден къалкъты, диваргъа
якъын барды, аякъ уджларында котерилип, юксек рафтан «Ветан хадими»нинъ биринджи
саныны алды, онынъ баш макъалесинден базы келимелерни окъуп косьтерди. —
«язаджагъымыз вакъиа ве адиселер не къадар аджджы олурса — олсун, олдыгъы киби
языладжакъ... Енъини — иллюминация, хиянети — кирамет, къаргъайы — бульбуль,
виранейи — гулистан дие тасвир итмееджегиз. Догъруя — догъру, эгрие — эгри демек,
меслек ве вазифемиздир. Халкъ намы алдында эйи ве фена япылан ишлери агъаларнынъ,
бейлернинъ хатири, софуларнынъ такъвалыгъы, шейхларнынъ керамети урьметине ялан-
янълыш арз этмееджегиз...» — Исмаил эфенди бунынъле окъувыны кесип, газетаны
къайтарып рафкъа къойды. — Эбет! Медиев ишке бойле, араретли киришкен эди.
Сёйленъиз, «Ветан хадими» не къадар яшады?
— Эки йыл, — деди Токътаргъазы, — лякин намус-видждан иле яшады.
— «Терджиман» йигирми еди йылдан бери яшамакъта, — деди Исмаил эфенди,
ифтихар иле. — Сизинъ фикиринъиздже о намуссыз — видждансыз яшамакътамы?
«терджиманнынъ» саифелеринде халкъ менфаатына акс фикирлер корьдинъизми?
«Ветан хадими» узериндеки лакъырды генч муэллифни эеджангъа кетирди, чюнки
онынъ догъувында ве фаалиетинде Усеин оджанынъ да джиддий хызметлерини, онынъ
къапатылувы юрегинде терен яра ачты.
Яра даа тазе. Генчлик «Ветан хадими»не буюк умютлер багълай эди. Языкъ ки,
халкънынъ сербестлиги ичюн енъи фикирлер сёйлеген «Ветан хадими»... артыкъ ёкъ.
— Афу этинъиз, муаллим! — деди Усеин оджа басыкъ давушле, — мен фикиримни,
бираз башкъа сёзлернен ифаде эттим. Мен демек истедим ки, эки газетада эмель бир
олмалы. Эки газета да адалетсизликке къаршы курешмеге борджлулар. Абдурешид
Медиев курешти.
— Ким иле?
— Чаризм иле. Мусаватсызлыкъ иле!
— Курешти... лякин енъдими? — Нашир иддетленип сорады. — Енъе билирми эди?
— Ёкъ, енъип оламады. Енъмек ичюн чокълукъ ве халкънынъ бирлиги керек.
— Енъмек ичюн кучь лязим, — дие итираз этти Исмаил эфенди. — Биз зайыфмыз.
Императорнынъ къолунда силялы аскерий кучьлер бар.
— Император, шубесиз, кучьлю, — деди Усеин оджа, яры киняе тарзында. — Ама
зайыф халкълар бирлешселер, кучьлю императорны енъе билирлер.
— Бирлешселер..! — Эв саиби мусафирнинъ сёзлерини аджизликле текрарлады. —
Бирлешмек ичюн анълы олмакъ шарт. Биз анъдан узакъмыз. Чюнки къафаларымызны
джеалет къурутты, козьлеримизнинъ шефаатыны чалды. Илери халкъ олмакъ ичюн
окъумалымыз, мутеракъкъий бильгилер ве фикирлер иле силяланмалымыз, о,
мутеракъкъий фикирлерни кенди тилимизге, накъиль идип, кенди мектеплеримизде,
медреселеримизе кирдирмее чалышмалымыз!
Усеин Шамиль бу фикирлерге къаршы дегиль, ама шимди олар, о фикирлер джиддий
меселени аль эте биледжек энъ юксек фикирлер дегиль, чюнки азатлыкъ ичюн ялынъыз
медениетнинъ, ялынъыз бильгининъ озю кяфи дегиль. Азатлыкъны эльде этмек ичюн,
буюк Русие халкъларыны хорлайыджы девлет къурумыны йыкъмакъ керек... Нашир бу

хусуста суса. Кенди муляазаларында пек мукъайт. Ойле олдыкъта, Токътаргъазы озь
фикирини ачыкъ ифаде этмеге борджлу, лякин ойле япмагъа шимди аджет бармы? О, бу
эвге екяне макъсат иле, яни муаллимге озь шиирлери «Терджиман»да басылмасыны
риджа этмек ичюн кельди. Эльбетте, басылмагъа ляйыкъ олсалар. Лякин, шимдики татар
генчлигининъ къафасы, «Терджиман»да демократик истикъамет ачыкъ-айдын ифаде
этильсин деген фикир иле бант экенини Токътаргъазы хатирден чыкъармай. Шимди
ичиндеки араретини тыйып оламады.
— Афу этинъиз, Исмаил эфенди, — деди Усеин оджа, — фарз этейикки, бизим кериде
къалувымызнынъ себеплеринден бириси — джаиллигимиз олсун. О алда,
джаиллигимизнинъ себеби неде? Бизни эсирлер вазиетинде туткъан не? Бизни хорлагъан
ве аякъ астында таптагъан не? Бизни инсан укъукъындан марум эткен не? Падиша
акимиети дегильми?
Эв саиби, Токътаргъазынынъ агъызындан: «инсанлыкъ укъукъындан марум эткен...
падиша акимиети» ибарелерини эшиткенде, козьлерини сыкъ-сыкъ ачты ве юмды, чюнки
муаллимнинъ эви, басмаханеси, азбары — хафиелер иле муасарагъа олунгъан, эвге ве
басмаханеге кимлер кире — кимлер чыкъа, насыл лакъырдылар ола, эписини полиция
идаресине даимий суретте етиштирип туралар.
Русие мусульманлары окъусалар, билимли адамлар олсалар, беязны — къарадан
айырмагъа бильселер, — деди нашир, — зулматтан къуртулув ёлуны да тапарлар. Русие
мусульманларына, Авропа халкълары киби илери олмакъ ичюн бильги, медениет керек.
Александр Николаевич бу лакъырдыгъа къошулмакъ истемеди. О, Исмаил эфендининъ
мусафири, ярын Фоти Сала вадийсиндеки койлерге кетеджек... не эв саибине, не де яш
муэллифке итираз этмек ниети ёкъ. Чюнки бойле муляазалар ичюн дарылфнунда башы
эппи беляларгъа къалгъан эди. Ама бу ерде Исмаил эфендининъ сонъки сёзлери оны
субетке кучюк иляве япмагъа меджбур этти.
— Бильги, медениет... булар, зулматтан къуртулмакъ ичюн пек аз дегильми? — деп
ташлады, — ондан башкъа, Исмаил эфенди, сиз джеалетни, медениетсизликни ялынъыз
мусульманларда коресинъиз! Ничюн, къыйметли муаллим? Русиеде бутюн миллетлер
айны вазиетте... керчек, оларнынъ зенгинлери де бар, фукъарелери де!
— Ойле, Эскендер эфенди! — деди муаллим. — Джаиллик ве фукъарелик бутюн
миллетлерде бар. Лякин мусульманлар дюньяда гъариплер. Бельки бунъа мусульман
динининъ гъает иртиджалыгъы себептир?!
Усеин оджа бильди ки, Эскендер эфенди онынъле разы. Мусульманларнынъ озьлери
де чешит табакъалы, зенгини де бар, фукъареси де бар, о, Стамбулда яхут Санкт-
Петербургда окъуй. Дюньяны кезе. Яшай. Демекки, иш — адамнынъ диний
менсюбиетинде, яхут медениет севиесинде дегиль, джемиетте туткъан ичтимаий еринде.
Ойле экен, фикиримдже, эмекдар халкънынъ эллериндеки бугъавларны къырмакъ, оны
азат этмек керек.
Токътаргъазы бу эвге, шиирлери «Теджиман»да дердж этилювини риджа ичюн кельсе
де, ичтимаий сербестликни ифадеге зияде ёл бергени, Исмаил эфендининъ чересиндеки
акъчыллыкътан сезильмекте эди ки, бу вакъыткъа къадар наширнинъ эвине келип-
кеткенлерден ич кимсе сиясий муляазаларда бу дереджеге котерильмеген эди. Оджанынъ
бир къач тикче сёзю наширнинъ юрегини къырды. Муаллим яваштан еринден къалкъты,
ода ичинде юре башлады. Чокъ вакъыт юрьди, индемеди, тек сигар ичти. Сонъра бирден
токъталды.
— Къач яшындасынъыз? — деп сорады Усеин оджадан.
— Йигирми докъуздам, — деп джевап берди оджа.
— Йигирми докъуз яшындасынъыз! Ойлеми? — Онынъ юзюнде Токътаргъазынынъ
генчлигинден ферахланув шевкъы сезильди. — Меним «Тонгъучым» нешир олунгъанда
сиз дюньяда бармы эдинъиз?
— Ёкъ, — деди Усеин оджа. — Мен «Тонгъуч»ынъыздан эки ай сонъ догъдым.

— Ондан эки йыл кечкенде адамлар «Терджиман»ны окъуй башладылар... аля
окъумакъталар. «Терджиман» чыкъмагъан олса... ким биле? Эбет, ким биле! — Исмаил
эфенди бу сёзлерни эки дефа текрарлады, — итимал, шаир Токътаргъазы да олмаз эди.
Акъикъатен, матбуат ёкъ ерде языджы насыл дердж олунсын. Сиз, Усеин эфенди,
яшсынъыз, даа чокъ яшайджакъсынъыз, чокъ шейлер кореджексинъиз! Бизим
корьгенлеримизни дегиль, бутюнлей башкъа дюньяны кореджексинъиз! Сиз
истисмарджылыкъ акимиетинден къуртулып, уриетте омюр сюреджексинъиз!
Токътаргъазы сусып отурды, джевап бермеди. Онынъ асырымыз башында юзь берген
сиясий вакъиаларгъа озюнинъ айдын назарлары бар эди. Исмаил эфенди Русие
мусульманларындан малюматлы, муневер адамлар япмакъ, оларнынъ инкишаф севиесини
Авропа халкълары севиесинедже котермек истей. Сёз келими, муаллим бу макъсаткъа
ирди. Сонъра не оладжакъ? Дюньяда не денъишеджек? Ич бир шей денъишмейджек.
Мусульманлар эки ичтимаий табакъагъа болюнеджек: муневер фукъарелер ве муневер
зенгинлер.
Усеин оджа, улу гъаелерни аяткъа тадбикъ огърундаки куреште озюнинъ ишгъаль
этеджек ери ве вазифеси хусусында тюшюнди. Меркезий Русиеде енъи инкъилябий
кучьлер къувамына кельмектелер. Олар мемлекетте енъи аят къураджакъ, сербест
яшайджакълар. Оджа бу курешлерде фааль иштирак этеджек.
— Бугъавларны къырмакъ... бана, гъалиба, ойле дединъиз! — наширнинъ хатирине,
Усеин оджа, даа янъчыкъ, халкъларнынъ хорлугъы хусусында къонушкъанда айткъан
сёзлери кельди. — Мен Парижде яшагъанда, «Коммунист манифести»нинъ франсызджа
наширини окъудым. Бир дефа дегиль, къач дефалар. «Коммунистлер иттифакъы»на
кирмек ичюн окъумадым. О, вакъытта Авропада о тешкилятнынъ маиетини тасавур
эткенлер гъает аз эди. Лякин «манифест» мени, озюнинъ фикрий джесюрлиги иле
меракъландырды, зира о, ер юзюнде яшагъан адамларнынъ аяты хусусында тамамыйле
енъи сёз эди. Ондаки базы ибарелер атта хатиримде къалды. «Коммунистлернинъ энъ
якъын макъсады — пролетариатнынъ сыныф оларакъ шекилленюви, буржуазияны
акимиеттен марум этюв, пролетариатнынъ сиясий акимиетни эльге алувы». Бу 1871
сенеси олды. Мен джебимде учь манат иле Стамбулдан Парижге кельдим. Париждеки рус
эмигрантлары манъа буюк алидженаплыкъ косьтерди, эв тапып ерлешмеге ярдым эттилер.
Мени Иван Сергеевич Тургенев иле корюштирдилер. О, мени эвине мусафирликке давет
этти. Иван Сергеевич, мендеки икътисадий къыйынлыкъны бильген сонъ, манъа одюнчке
пара берди. Онынъ эвинде мусафирликте булунгъан вакъытымда менимле франсыз
тилинде къонуша эди. Франсызджа яхшы лакъырды эткенимни бильген сонъ, озюнинъ
эсерлерининъ франсыз тилине терджиме этилювинде ве эльязмаларны редактирлевде
ярдым косьтермемни риджа этти.
Иван Сергеевичнинъ пара ярдымы саесинде о, Парижден Испаниягъа сеяаткъа кетти.
Эльгамбра сарайыны зиярет этти. Дарэльрахат мусульманларынынъ аяты иле таныш
олды. Франсыз тилини билюви муаллимге, Парижде кечиниш ичюн пара къазанувгъа
имкян берди. О, меслекчи терджиманлар ширкетинде учь йыл чалышты.
Исмаил муаллим, тютюн кисесини тизлери устюне къойып, сигар ясавгъа тутунгъан
арада, Парижде кечкен генчлик сенелерини хатирге кетирди, бираз эеджангъа кельди,
пармакълары къалтырады, саибине таби олмадылар. Де тютюн ерге тёкюльди, де кягъыт
элинден учып кетти. Ниает, сигарны ясап, битирген вакъытта, къапу яваштан ачылды,
элиндеки табакъ устюнде джезве ве фильджанлар иле эсли къадын кирди. Къадыннынъ
сачлары хыналы. О дивар янындаки алчакъ масаны карьёлагъа якъын чекип, устюне
табакъны койды. Къадын ичери насыл давушсыз кирген олса, ойле яваштан кабинеттен
чыкъты.
— Риджа этем, къыйметли мусафирлерим! — деди нашир, озю фильджанларгъа къаве
къоювгъа тутунды, — лакъырдыгъа далып, эв саиби вазифелеримни унуттым.

Усеин оджа, шубесиз, токъ дегиль. О себептен, шимди къаве ичмеге авес этмеди.
Дигер тарафтан, бу ахлякъкъа зыт келе де биле... Исмаил эфенди иле бир софра башында
отурып ашамакъ?
— Зёре ханым вефат этти, — деди эв саиби тюшкюн алда. — Мен тул эркек аяты
кечирем. Зёренинъ догъмуш къыз къардашы Зейнепке эвлендим. О да хаста эди, чокъ
яшамады. Такъдирим ойле экен, Усеин эфенди. Артыкъ ихтияр олдым. Ама аятымдан
нешман дегилим. Мен бу фаний дюньядан бош араба киби кетмем. Халкъым ичюн
элимден кельген бутюн ишлерни яптым. Чокъ йыллар кечерлер, мен аятта олмам, итимал,
базы окъумыш адамлар меним акъкъымда: «Исмаил бей рус падишасына сатылгъан
эди...» дерлер ве бельки язарлар. О догъру фикир олмаз. Мен «Терджиман» газетасыны
татар ве рус тиллеринде нешир этем, чюнки не хусуста язгъанымны эр кес бильгенини
истейим. Догърусыны айтсам, мен рус халкъына къаршы ич бир вакъыт акс фикирде
олмадым ве олмам, чюнки рус адамы чешит халкъларле энъ зияде енгиль анълаша ве
оларле пек муаббет яшая бильген халкъ. Рус халкъы озюнинъ саделиги, къальбининъ
паклиги, рус табиатына хас догъма адалети иле дигер халкъларны озюне джельп эте,
озюне якъынлаштыра. О, себептен, мусульман онынъ муитинде озюни ябаний адам
оларакъ ис этмей ве рус адамларынен бирликте окъувдан ве оларгъа якъын булунувдан
къачынмай».
Сонъки сёзлерни айткъанда, онынъ козьлерининъ кенарларында ири къозьяшы
тамчилери йылтырадылар. Муаллим бу тамчилерни мусафирлерден гизлемеге
тырышмады ве атта явлугъы иле оларны сильмеди. Усеин оджа, озюнинъ эеджангъа
кельген къальбини раатландырмакъ ичюнми, бильмем ничюн, аякъкъа къалкъты, эки
къолунен озюнинъ кевдесини эки якъкъа къучакълады, не япмакъны ве не айтмакъны
бильмей, муаллимнинъ огюнде далгъын алда, индемей турды.
— Отур! Отур, огълум! — деди онъа муаллим. — Меним бойле алда олувым
биринджи дефа дегиль. Сиз элемленменъиз!
Усеин Шамиль ерине отурды. Къаве ичильген сонъ, эвге кетмек ичюн, текрар
къалкъты. Маса узериндеки дефтерини алды, къоюн джебине тыкъты ве
сагълыкълашмакъ ичюн наширге чевирильди, бу эснада муаллим озюнинъ эки узун арыкъ
пармакъларыны тёпеге котерди, оларны бири-бирине чертти.
— Сабыр этинъиз... — деди о, Усеинге. — «Руслар иле бир хош яша» шииринъизни
къалдырынъыз! Экинджи эсеринъиз... Э! — экинджи эсернинъ адыны бирден хатырлап
оламады. — «Бизе... А! Бизе алидженаплыкъ иден вармы?» оны да къалдырынъыз!
Башкъаларыны... афу этинъиз, къабул этип оламайым. Олар шимдилик озюнъизде
турсунлар.
— Озюмде къалсынлар... не вакъыткъадже, муаллим? — деп сорады Токътаргъазы,
бунынъле наширге бир даа санчып алды.
— Эйи куньлер келене къадар! — деди муаллим басыкъ давуш иле ве енгильден кокюс
кечирди.
Эскендер эфенди, онынъле разылыгъыны бильдирип, башыны саллады. Усеин дефтер
ичинден эки эсер язылы кягъытларны йыртып алып, маса узерине къойды. Наширнинъ
элини миннетдарлыкъ иле сыкъты, севинчинден, шашмалап, къапугъа догърулды, сонъра
кери къайтып, петербурглы мусафирнинъ элини де сыкъып, дагълылар къануны
муджибий учь кере саллап, чыкъты.
Усеин оджа муаллимнинъ одасында сынагъан кергинликтен аля озюне келип оламай,
басамакълардан ашагъы, азбаргъа тюшкенде, аркъасында джыллы тер сезди, озю хошнут
алда кулюмсиреди. Сонъра, ёлгъа, чыкъып, тозлу ёл бою Орта Медресе бетке
адымлагъанда, бугунь насыл адамлар иле къонушкъаны хусусында тюшюнди, юреги
ифтихарле дюкюльдеди.
* * *

Асан Кара, мезкюр икяетнинъ муэллифи, бу ерчикке кельгенде, мевзудан бираз четке
чыкъып, Исмаил Гаспринский, кечкен асырнынъ сонъунда ве бу асырнынъ башында
Шаркъ халкълары ичюн насыл адам олгъаныны ве, сёз келими, элли йыл даа кечкен сонъ
базы адамларнынъ тасавурында насыл адам ола биледжеги акъкъында кучюк изаат бере.
«Эгер, окъуйыджы, буюк маддий ве ичтимаий марумиет муитинде яшап, бутюн
аятыны мазлум халкълар менфааты ичюн хызметке сарф эткен бу адам хусусында
акъикъатны бильмесе, улу адалетсизлик олур! — деп яза муэллиф. — Мен девлет хадими
дегилим. Шу себептен, Исмаил эфендининъ сиясий ве ичтимаий фаалиетине къыймет
кесмейим. Мен онынъ акъкъында халкънынъ медениетини юксельтюв огърунда улу
ишлер япкъан адам сыфатында язам.
Тюневин унтер офицер Сеит-Нафе Чаланов манъа, Исмаил Гаспринскийнинъ вефат
эткени эки йыл олгъаныны сёйледи. Йыллар кечерлер, чокъ йыллар кечерлер, бу
адамнынъ къыйметли хызметлерини инкяр этиджи адамлар да тапылырлар. Мен не дие
билир эдим? Ялынъыз шуны ки, Гаспринский акъкъында бир фикирге кельмек ичюн,
онынъ яшагъан ве ишлеген девириндеки девлет къурумыны терен суретте огренмек керек.
О саеде Исмаил муаллимни анъламакъ мумкюн.
Мен ашагъыда, Гаспринскийнинъ айры макъалелеринде ве «Терджиман»
саифелеринде кенди эли иле язгъан фикирлери устюнде токъталаджагъым.
Исмаил Гаспринский, рус тилинде язгъан ильки макъалесинде озюнинъ сиясий
тюшюнджелерини гъает айдын ве ачыкъ суретте ифаде эте. Дей ки, дюнья боюнджа
сеяатларым вакъытында яптыгъы мушаэделерим нетиджесинде, бойсундырылгъан,
умумен, ябаний къабилеге, башкъа ич бир халкъ, бизим уйкен къардашларымыз — руслар
киби мераметли ве темизкъальпли мунасебет косьтермей. Рус адамы чешит халкъларны
озь саделиги, дикъкъатлылыгъы ве къанындаки рус табиатына хас инсаниетлиги саесинде
озюне джельп этип, чешит халкълар иле къолай анълаша ве оларгъа тез алыша.
Мусульманлар Русиеде озьлерини ят адам ис этмегенлерининъ ве рус адамлары иле
муамеледе булунувдан ве оларгъа якъынлашувдан чекинмегенлерининъ себеби бундадыр.
Эгер биз, Русиедеки тюрк-татарларнынъ руслашувы ве, бунынъле берабер, оларнынъ
бу усул иле бирлештирилювини эльде этюв мумкюн дегиль деген фикирге кельдик исе,
оларны фенде ве тасильде мусават ве уриет эсасында ахлякъий джеэттен бирлештирмек ве
якъынлаштырмакъ керекмиз.
Мусульманларнынъ рус медениетине якъынлашувы, оларнынъ фикрий севиесини ве
бильгисини юксельтюп ёлу иле япыла билинир, бу исе ялынъыз татар тилининъ мектепте
ве эдебиятта ватандашлыкъ укъукъына саиплигини танув ёлу иле ола биле.1
Меним беш сенеден бери нешир этмекте олдыгъым «Терджиман»нынъ догъувы
косьтере ки, онынъ ичюн ичтимаий анъ кереги дереджеде азыр ве газетанынъ озю
ватандашлыкъ укъукъыны энди эльде эткен.
Меним вазиетим агъыр, ойле олса да, газетам, абунеджилернинъ микъдары
джеэтинден эп илерилемекте ве ал-азырда газета Русиенинъ эр бир кошесинде
булунмакъта.
— Къач дане олар сизде? — деп сорады Санкт-Петербургдан мусафир олып кельген
Алексей Филиппов.
— Энди учь юзден зияде! — деп джевап берди нашир ве газета микъдарынынъ
кучюклигинден утанып, азачыкъ къызарды, сонъра девам этти: — Меним алым агъыр...
ялынъыз маддий джеэттен дегиль, газетанынъ нешир олув шараити итибары иле де
къыйын. Русие мусульманджылыгъы озюнинъ шаркътаки ве куньбатыдаки
диндашларындан чокъ джеэттен фаркълы. Русие мусульманджылыгъы руслар
ватанынынъ менфаатыны бильмей, оны дуймай, руслар ватанынынъ къаари-къасевети ве
севинчи акъкъында тасавуры ёкъ, Русиенинъ умумдевлет фаалиети, гъайрети онъа
анълашылмай. Рус тилини бильмеюви оны рус фикирлеринден ве эдебиятындан узакъта


тута. Русие мусульманджылыгъы озюнинъ эски тасавуры ве хурафаты муитинде, бутюн
дигер инсанлыкътан узакъта яшай, оны бир тилим экмек эльде этювден башкъа ич бир
шей къасветлендирмей, къарынынынъ эмиринден башкъа, дигер идеалы ёкъ. Башкъа
меркезлердеки мусульманлар нисбетен хариджий медений аят кечиргенде, бизим
халкъымызнынъ турмушы — Ермак ве Чобан Гирей девириндеки маддий ве маневий
левханы ифаде этмекте. Бизге не япмакъ керек ола. Мен озь ишимде чекишем, чырпынам
ве имкяниетке коре чалышам.
Мен газетамда тедриджи олув тертибини тайин эттим, бу тертипни окъуйыджыларгъа
да огретмек истейим, эсас макъсадым — окъуйыджыны урькютмемектир. Биринджи
вакъытларда мен озюмнинъ чыкъаргъан къарарым иле кифаетлене эдим, яни газетада бу,
яхут шу вакъиалар акъкъында саде хаберлер дердж эте эдим. Учь йыл ойле девам этти,
сонъра газетанынъ мундериджесини текаран кенишлеттим, онъа тенкъидий элементлер
кирсеттим. Лякин бунынъ ичюн озь окъуйыджыларыма эвеля базы шейлерни анълатмакъ
керек олды ки, тенкъидий — мыскъыл, фитнеджилик, эдепсизлик иле
къарыштырмасынлар. Бу анълатувлар чокъкъа сюрди, аля девам этмекте.
Окъуйыджыларым арасында шимди биле Исмаил муаллим бизни мыскъыллай
беллегенлер бар. Мен озюмде ич бир вакъыт ойле фикир олмагъаныны ве олмайджагъыны
оларгъа чешит усулларнен исбат этмеге меджбур олам. Манъа инаналармы, бильмейим, эр
алда, озьлерини манъа инангъан кишилер этип косьтерелер.
— Эбет! — деди Филиппов тюшюнджели алда. — Бильги севиелери бойле алчакъ
окъуйыджылар ичюн газета нешир этмек гъает кучь олса керек.
— Мусааденъизле... — деди Гаспринский. — Зан этсем, сизге газетадаки чокъ
адиселер малюм дегиль. Мен газетамда маарифатны мемлекетнинъ, яни Русиенинъ
умумий менфаатлары иле сыкъий багълы суретте къоймакъ истегенде, озюмде ич бир
тюрлю фена фикир ёкълугъына дин-къардашларымны къандырмакъ пек кучь олды.
Билесинъизми не яптылар? Мени халкъыма ве ислям динине мунафыкълыкъта
къабаатладылар. Мен, Русие мусульманларына — рус адамы иле анълашмакъ олдыкъча
къолай экенини исбат эттим, рус адамы эр кесни ве эр шейни барыштырыджы ве
бирлештириджи, эр шейде устюн келиджи сабырлылыгъы иле улу экенлигини исбат
эттим. Меним козьлериме, русларгъа къарардан зияде гонъюль бересинъ деген къабаатны
тюрттилер, озь миллетинъе къыянетлик япасынъ, дедилер. О вакъытта мен ынджындым.
«Мен — русым, айны заманда, мусульман ве татар олып къалам» дедим, чюнки меним
фикиримдже, Русие мусульманларынынъ менфааты умумрусие менфааты иле сыкъий
багълы эди.
— Сёйленъиз, Гаспринский эфенди, сиз татарсынъызмы? — деп сорады Сергей
Филиппов.
— Эбет, татарым! Адым Исмаил, — деп джевап берди нашир. — Бабам русларда
хызмет этти. Озюм Москвада окъудым. Сонъра узакъ сеяатларда булундым. Чешит
девлетлердеки мусульман миллетлерининъ аятларыны тедкъикъ этим. Озюм ичюн
нетидже яптым.
— Сонъра, Русие мусульманларынынъ газетаджысы олдынъыз, ойлеми?
— Ойле. Меним диндашларымнынъ рус ватандашларымызгъа сыкъий алда якъынлашувы
зарур экенлигине къаний олуп газета чыкъара башладым. Мен бу заруретни озь газетамда
этрафлыджа тешвикъат этем ве эминим ки, бу гъае меним къабиле къардашларымнынь
анъында вира кениш ер ишгъаль этмекте. Ама икътисадий ишлерим аля ёлунда дегиль»1.
«Исмаил Мустафа огълунынь, сойады, яни фамилиясы — Гаспралы эди. Адий татар
фамилиясы. Бойле фамилиялы шахскъа юксек ичтимаий табакъа адамлары иле якъын
мунасебетте булунмакъ мумкюн дегиль, — деп яза Асан Кара. — Исмаил муаллимге
басмаханени ишлетмек ичюн акъча... чокъ акъча керек. О себептен, Исмаил Мустафа
огълу озь фамилиясыны Гаспринский япты, озюни юксек джемиетлерде задекян деп


такъдим этти. Бу усул наширге мунасебетни бираз денъиштирди. Камер мырзалар онъа, аз
олса да, одюнчке пара бердилер. Бу «джумертлик»ни Кърымда эки-учь мырза бирер дефа
косьтерди. Сонъра вазгечтилер. Оларгъа тиджарет, къазанч керек эди. Бу не?
Исмаил Гаспринский озь аятындаки эсапсыз мешакъкъатларгъа чыдап, газетаны отуз эки
йыл нешир этти.
О, мемлекетнинъ парлакъ келеджегини — рус халкъы иле якъын мунасебетте корьди.
«Русиеде энъ чокъ микъдарлы ве энъ белли-башлы халкъ — руслардыр, олар дигер чешит
къабилелер иле бирликте муаббет ве достане яшавда пек сийрек сезильген бахтлы
табиаткъа маликлер. Саде рус адамынынъ юрегинде башкъа халкъ ичюн асетлик,
душманлыкъ, хайриетсизлик ёкътыр». Гаспринский бу сатырларны «Терджиман»нынъ
1884 сенеси секизинджи январь санында язды.
* * *
Экинди маалинде оджа Вели-Баба къавеханесине къайтып кельди. Хан азбарында
армут, ювез, акълап, къызылчыкъ юклю койлю арабаларыны эслеп, итимал, койдешлер
кельгендирлер, фикиринен оларгъа якъынлашты. Атлар, огюзлер чюрюк тобан ве тезек
сасыгъан ахыр ичинде хытыр-хытыр малат ашамакъта эдилер. Койлюлернинъ
башларында юфкъа юньлю къалпакълар, аякъларында чарыкълар, беллеринде эки-учь
къат сарылы къырмызы-мавы ёлакълы къушакълар. Ай Петри беттен кельген ешиль
козьлю, къуру кевдели, арекетчен кишилер... олар ярын саба базарда малларыны сатып,
тюкянлардан эв сымарышларыны алып, эвлерине къайтаджакълар.
Баба ёкъ вакъытта Даниял пек чылчыкълангъан, кунь бою юкъламагъан. Аджире
ханым оны джаддеге алып чыкъып, къалдырым боюнда юре-юре ёрулгъан. Сонъра ичери
кирсетип, ашаткъан, бала кене дамсызлана берген. Якъында юкълап къалгъак.
Энди къаранлыкъланып башлай. Оджа аля корюнмей, Аджире къасеветленип, янъчыкъ
къавеханенинъ салонына тюшкен эди. Усеин Шамиль кирип кельди. Къарысы енгиль
нефес алды. Къоджасына ёргъун козьлерини догъуртты. Козьлер сабадан бери хайырлы
хабер беклемекте эдилер. Аджире ханым къоджасынынъ зиярети насыл кечкенини,
чересине бир бакъышта биле тургъан. Бу дефа юзюнде не тюшкюнлик, не де хошнутлыкъ
окъуп оламады.
— Исмаил эфендинен корюшип олдынъызмы? — деп сорады Усеинден. — Ничюн
индемейсинъиз?
— Корюштим... — деди оджа, къыскъадан. — Эки эсеримни алып къалды. Дердж
этеджек.
— Башкъаларыны?
— Башкъаларыны... — Усеин Шамиль елькесини къашып алды. — Къабул этмеди.
Анда, Исмаил эфенди иле корюшювде, субет вакътында насыл лаф олды? Усеин
Шамиль наширге не деди? Нашир Усеинге не джевап берди? О хусуста Аджире ханымгъа
шимди бир шей айтмады. Сонъундан айтаджакъ. Эписини айтаджакъ. Усеин Шамиль
озюнинъ ишлери хусусында къарысынен фикирлешмеге севе. Лякин, деръал дегиль, бир
талайдан сонъ... адети ойле. Къапудан кирер-кирмез эписини айта къоймакъны севмей.
— Къайсыларыны алып къалгъаныны айтайыммы? — деди Аджире ханым, оджанынъ
козьлери ичине тикленип. — Э? Айтайыммы?
Усеин джылмайды, индемеди.О дуйды... чюнки Аджире къоджасынынъ юрюшини,
корьгенде ишнинъ акъибетини бильген адети бар.
— Бириси «Сонъ сёзюм... бир хош яша!» Ойлеми?
Оджа онынъ сёзлерини тасдыкълап башыны саллады.
— Ойле.

— Лякин, токътанъыз! Токътанъыз! — деди Аджире тез-тез. — Сиз оны «Шура»гъа1
ёлламагъанмы эдинъиз?
— Ёллагъан эдим.
— Насыл? Бир эсер эки ерде дердж этиледжекми? Ойле мумкюнми?
— Мумкюн, — деди оджа. — Бири дердж этсе, бельки дигери де юрекленир. Амма
мен билем... Исмаил эфенди мытлакъа «Шура»ны беклер. «Шура» дердж эткен сонъ,
кенди де дердж этер.
Лакъырды эте-эте, экевлешип, гъычылдавукъ мердивен бою экинджи къаткъа
котерильмекте эдилер ки, оглеринде Феми эфенди пейда олды. О юкъарыдан ашагъы
энмекте эди.
— Ата сизни къабул эттими? — деп сорады о Усеин Шамильден.
— Къабул этти, — деди оджа.
— Чокъ эйи. Чокъ эйи, — деп текрарлады Феми эфенди. Усеиннинъ джевабындан
хошнут экени дуюлды. — Мен сизни эвге алып кетмек ичюн кельдим. Азбарда файтон
беклей.
— Бизни... эвинъизге?
Усеин оджа Феми эфендиде мусафир олмай тура шеэрден кете бильмейджегине эмин
олса да, эвге бугунь давет этилирим беллемеген эди. О шимди файтонгъа отурып,
мусафирликке кетеджек алда дегиль. Тюп кольмеги терден джибинген, потюклери
тозлангъан, озю ёргъун. Ёкъ! Онъа бираз озь-озюне кельмек керек. Ондан сонъра...
бельки!
Феми эфенди мусафирнинъ джесаретсиз бакъышларыны эслеп, аджизлигини анълады.
— Сиз ашыкъманъыз! — деди о незакетле. — Уджреге кир, раатланынъыз! Мен
сонъра келирим.
Феми эфенди мердивенден ашагъы тюшип кетти. Мусафирлер юкъары котерильдилер.
Шеэр узерине акъырын-акъырын къаранлыкъ чёкти. Чаршыда фенерлер янды. Файтон
Арслан Агъа мааллеси бою кетер экен, сагъгъа, тар аралыкъкъа бурулды, къасап тюкяны
янындан кечип, сельби тереклери тюбюнде эки къатлы эвнинъ огюнде токътады. Феми
эфенди, Аджире ханымгъа, къучагъындаки яш баланен ерге тюшмеге ярдым этти, юксек
таш дивар оюгъы ичиндеки демир пармакълыкъ къапуны ачып, мусафирлерни эвге
кирсетти. Файтон, шорбаджынынъ эмирине бинаэн, кери къайтты. Къадын ве къоджа
Феми эфендининъ артындан кенъ, алчакъ басамакълар бою юкъары котерильдилер.
Ачыкъ софада алтын пуллу, мавы шербентили, юксек къадын оларнынъ оглерине чыкъты.
— Иште, анам! — деди Феми, ченгесини Аджире ханым бетке догърултып. — Риджа
этем, таныш олунъыз!
Ана... этли, тюзгюн мучели, догъма дюльбер, лякин череси текаран солукъ къадын.
Янакъларынынъ бир вакъыттаки топачлары семген, бошагъанлар. Теэссюф, бу лятиф
варлыкъкъа онынъ кечкен зарифлик чагъы ич бир вакъыт дёнмейджек. О, тазеликнинъ ве
къуветнинъ темсили Аджире ханымны, озь къызы киби, къучакълады, багърына басты,
аркъасыны кучьлю-кучьлю таптады. Баланы охшады, севди. Усеин Шамиль турды,
бекледи. Бири эсли, дигери генч — эки къадыннынъ бири-бирине назы ве шефкъаты изар
олунгъан сонъ, Усеин эгильди, ниаетсиз урьмет ве миннетдарлыкънен Суаде ханымнынъ
элини опьти. Опер экен, ханымнынъ юрегиндеки ферах ве мемнюниет юзюне урды, о
къызарды... севинчли козьлери мусафирге эеджанлы ве шенъ бакътылар. «Усеин Шамиль
тербиели, алчакъ гонъюлли генч... Эбет! Онынъ алидженаплыгъы манъа эвеллерде де
малюм эди, — деп тюшюнди Суаде ханым ичинден. — Къырджыман киши, о эйиликни ич
унутмай тургъан».
— Сизни корьмекле гъает хошнутым! — деди эв саибеси оджагъа. — Ама эвимизнинъ
босагъасындан ичери атламагъанынъыз къач йыл олды... хатиринъиздеми? Суаде
аптенъиз буны унуткъандыр беллесенъиз, янълышасынъыз!


Усеин оджа опькеленювнинъ ерли ве акълы экенини анълап, де бир, де дигер омузыны
юкъары котерди, ашагъы эндирди. Опькени, эвеля, индемей... джевапсыз кечирмек
истеди, лякин индемесе, урьметсизлик оладжагъыны анълады.
— Заман денъишти, Суаде апте! — деди о тез-тез ве сынарча пармагъынен
мыйыгъынынъ уджуны енгильден сыйпады. — Ишим пек агъыр. Вакъыт тапып
оламадым.
— Сизинъ ишинъизми? — ханым, оджанынъ хызмети не суретле агъыр ола
биледжегини тасавур этип оламай, тааджипленип, сорады. — А! Оджалыкъмы? Эльбетте!
Лякин тек сизинъкими? Феми иле лакъырды этип бакъынъыз... онынъки енгильми экен?
Оджа ойле этти — бойле этти, Суаде ханымнынъ опькеленювине айланчыкълы джевап
берди. Айланчыкълы джевап бермеген олса, сёзлери тикенли оладжакъ эди. «Мен келип
оламадым... кельмегенимни сездинъиз, чюнки мен, патта-сатта келип турмагъа гуя
борджлу кишим. Сиз, Суаде апте ве Феми эфенди, озюнъиз меним къайда яшагъанымны
дахи бильмейсинъиз. Мен эвлендим... сизни тоюмызгъа давет эттим. Бекледим...» Ёкъ,
Усеин оджа шимди бу хусуста лаф ачмакъ истемеди.
— Афу этинъиз, ана! — деди Феми эфенди. — Ичери кирсек, эйи олмазмы? Усеин
эфенди ёргъун.
— Шубесиз, — Суаде кибар чере иле кулюмсиреди, — Усеинни корьдим... дюньяны
унуттым. Риджа этем, буюрынъыз!
О, софанынъ тёрюнде, бириси ачыкъ, дигери къапавлы, эки къанатлы къапугъа
догърулгъан арада, оджа потюклерини чыкъарды, тёшеме узеринде яткъан, уджлары
тёпеге къайтыкъ къырмызы терликлерни аякъларына илиштирди, ханымнынъ пешинден
кетти. Аджире къучагъында баланен алчакъ окчели аякъкъапларыны ич заметсиз
чыкъарды, папуч-мапуч къыдырып отурмай, чорапларынен оларнынъ артындан кишилик
эвге кирди. Усеин Шамиль ичюн бу чокътан таныш мусафирхане, Аджире ханымгъа
эфсанелердеки эсрарлы сарай олып корюнди. Авропа джиазынен къарышыкъ миллий
донатма, алчакъ сетлер узеринде орьнекли, ешиль миндерлер, алтын ренкли, пуллу дивар
ястыкълары. Ерде Иран килимлери. Шамданлар устюнде чатлап-чатлап янгъан мумлар.
Диварларда Азиз эфендининъ ве Суаде ханымнынъ юнан рассамы Тарсиадининъ
фырчысы иле япылгъан суретлери. Мусафирханенинъ ортасында зияфет софрасы
донатылып къоюлгъан. Мухтелиф сувукъ емеклер, ичимликлер. Аджире ханым эвдеки
зийнетке, емекнинъ мамюрлигине самимиетле тааджипленди, лякин айретини гизлемеге
тырышты, тырышса да... дуюлды.
Кишилик эв ичинде, сет устюнде екяне ябаний адам отурмакъта эди ки, Усеин оджа ве
Аджире ханым ичери киргенлери киби, адам аякъкъа къалкъып, оларгъа таба юрюш этти.
Еринден тургъан сонъ, киши юксек бойлу, къуру кевдели экени билинди. Устюнде беяз
кольмек, ёлакълы кок штан, боюнында рус туджджарларынынъкине бенъзер къыскъа,
кенъ галстук. Беттен азгъын. Козьлери ёргъун бакъмакъталар. Усеин оджа оны таныды. Ве
кендисине догъру кельгенини корьгенинен, токътады... киши де токътады. Экиси
козьлерини ашагъы эндирип, сусты... къыбырдамай турдылар.
— Сизлерни таныш этмек керекимми? — деп сорады Суаде ханым оджадан. Озю, де
кишиге, де Усеин оджагъа тааджипленип бакъты. Олар эп сусмакъта эдилер. Суаде ханым
бир шей анъламай, Фемиге чевирильди: — Бу не демек ола, ниает, манъа бильмек
мумкюнми?
Огълунынъ агъызындан сёз чыкъмады. Онынъ къашлары бир тёпеге котерильди, бир
де ашагъы эндилер. Тамшанды, юткъунды. Сюкюнетнинъ себебини иза этмек ичюн
озюнде кучь тапып оламай, чекишип тургъан вакъытта, оны бу мушкюль вазиеттен
меджуль мусафир къуртарды.
— Ёкъ... — деди о, юмшакъ, темиз давушнен, — бизни таныш этмек керекмей.
Корюштик... шунынъ озю кяфи. — Киши оджанынъ этрафында ярым даире ясап, Аджире

ханымнынъ огюне келип токътады, кевдесини бельгедже эгилип, догърултты. —
Мусааденъизле!..
— Аджире ханым... — эв саибеси тез-тез келинни онъа такъдим этти, — Усеин
эфендининъ рефикъасы...
— Мен Фикрет Шериф олам, — деди киши. — Къоджанъызнынъ эски танышым.
Бир шейлер даа айтты... анълашылмады, сёзлери тамагъы ичинде къалдылар. Киши
енгильден эки дефа оксюрди.
Суаде ханым мусафирлерни ве Феми эфендининъ озюни сетке отуртып, аяткъа
чыкъты.
Тюневин акъшам Феми эфенди эвге кеч маальде, нешели алда кельди. «Аллагъа
шукюр! Усеин Шамиль тапылды, — деди анасына. Дюньянынъ эки къытасындан
бирисине саип олгъан киби, шенъ ве араретли эди. — Ярын оны эвге, зияфетке
чагъырмакъ керекмиз». «Мытлакъа! Мытлакъа! — деди Суаде ханым... — севинчинден
лафы, арекетлери денъишип кетти. — Не демек олсун? Усеин бизим огълумыз киби
эди...»
Иште, Усеин Шамиль зияфетте.
Мусафирлер ве Феми эфендининъ озю, сет устюнде ерлешкен сонъ лафны башламакъ
ичюн уйгъун сёзлер къыдыргъан олып, эр кес сусты. Субетни дёрт кишиден бири эрте-кеч
башлайджакъ... шубе ёкъ. Ама ким? Насыл? Мен беллесем, бу якъы энди Феми
эфендининъ мукъаддес борджу. О озюнинъ борджуны эда этти.
— Ничюн сустыкъ аджеба? — деди о, эвеля ве бирер-бирер эр кеснинъ чересине
козетип чыкъты. — Себеп бармы?
Сюкюнет девам этти. Кимсе Фемиге джевап бермеди. Ичери Суаде ханым кирди,
кучюк Даниялнынъ къучакъта юкъусырагъаныны эслеп, Аджире ханым иле экисини
къомшу одагъа етеклеп алып кетти. «Яткъызынъыз оны, юкъласын!.. — деди о келинге. —
Озюнъиз де раат олурсынъыз!»
Мусафирханеде аджайип къадын джынсындан кимсе къалмагъан сонъ, Феми эфенди
еринден къалкъты, къапу янындаки ешиль боялы, алчакъ курьсюни алып, Шамильнинъ ве
Фикретнинъ оглерине къойып, устюне отурды. Фикретнинъ медреседеки ады Зеккий эди.
— Тасавур этейик ки, Шамиль — халкъ муаллими, фикрет исе демиръёл муэндиси
дегиль, зат-алейлери де туджджар дегиль... эшитесинъизми, эфендилер? Афыз да
туджджар дегиль! Ёкъ, ич биримиз, бир тюрлю къозалакъ дегильмиз. Алты йыл эвелькиси
киби, адий сохталармыз. Шимди тесадюфен корюштик. Текаран отурышмакъ, эгленмек
истеймиз. Мен исе, сёз келими, бирден къашларымны тююмчекледим, атта достумнынъ
манъа узаткъан къолуны тутмадым. Агъызыма сув алдым, сустым... отурам. Манъа не
япар эдинъиз? Сизден сорайым... не япар эдинъиз?
— Шахсен мен... бир элинъден ве бир де аягъынъдан тутып, пенджереден тышкъа атар
эдим, — деди Зеккий. — Иште, не япар эдим!
— Экинджи къаттанмы?
— Экинджи къаттан... чюнки эвинъизде учюнджи къат ёкъ.
— Бу орта асыр зорбалыгъы олып чыкъмазмы эди? — Афыз гизлиден Фикретке
козюни къыпты. Фикрет кульмек истеди. Зорнен озюни тутып олды. — Я сиз, Усеин
эфенди? Мени къачынджы къаттан атар эдинъиз?
— Менми? — Усеин Шамиль башыны терсине саллады. — Мен сизни пенджереден
атмаз эдим. «Афу этинъиз, Феми эфенди! — дер эдим мен сизге. — Бугунь юзюнъиз пек
акъчиль... Зеккийнинъ къолуны алмадынъыз. Рухсет этсенъиз, себебини билир эдик!»
Эбет, мен ойле дерим. Сизни экинджи къаттан атмаз эдим. Анълашылдымы, Феми
эфенди? Сизлер шимди экинъиз, Буйкада тёпелери шиддетли еллерден сынып, астлары
къурып, борсайып, чонъкъайып къалгъан терек кевделерине бенъзейсинъиз. Ичлеринъиз
къувуш киби.

— Борсайгъан тереклер? Бизлерми?— Феми эфенди гурьсюльдеп кульди. — Мен
бильмек истейим, — деди эв саиби, кулькюси ятышкъан сонъ. — Озюнъиз бу дакъикъада
не тюшюнесинъиз?
— Шахсен мен... къалкъып, софадаки потюклеримни кийип, таягъымны алып, чыкъып
кетмек... фикириндем.
Усеин эфенди керчек айттымы? Ёкъса, озюнде енъи бир къабилиет даа барлыгъыны
косьтерип, янындаки эки достуны тааджиплендирмек истедими, Алла бильсин! Феми
эфенди къоркъты. Шамиль инат адам. Фикрет ве Феми эфендилерге онынъ адетлери
малюм. Мадамки бир достунынъ эвинде дигер достунынъ къолуны алувдан ред этти,
демек, мында шакъа-макъа деген шей ёкъ. Шамиль шакъа этсе, деръал билине. Бу шакъа
дегиль. Феми эфенди оны анълады. Къальбини раатсызлыкъ басты.
— Дёрт йыл устюнде Сандуранынъ бузанасында бир дефа корюшип, мийлеринъиз
коньделеп чевирильгендже ичкенсинъиз, сонъ... джиддий лакъырды эткенсинъиз, — деди
Феми эфенди. Давушында мыскъылдан зияде кедер сезильди. — Эписини эшиттим. Гуя
къонушмакъ ичюн шеэрде башкъа ер тапылмагъан. Макъсыма ичкенинъиз ичюн сёзюм
ёкъ... бири-биринъизнинъ гъыртлагъыны узе язгъансынъыз. Бу ничюн керек олды?
Эвнинъ саиби Усеин эфендиге чевирильди, бельки бир шейлер айтыр деп бекледи.
Усеин эфенди исе боюныны ашагъы эгильтти, козьлерини къырмызы килимден алмай,
отура берди.
— Бана бакъынъыз, Шамиль эфенди! — деди Феми. Оджанынъ енъинден тутып,
силькитти. Усеин, терен уйкъудан уяныр киби, къакъынып, башыны котерди. — Сиз
Зеккийге даргъынсынъыз, бу анълашылды. Айтынъыз, не себептен?
Усеин оджа быджагъынынъ джебинден джевиз теректен ясалы тютюн къутусыны
чыкъарды, оны ачып, янашасында миндер устюне къойды. Эвнинъ ичине аджайип къокъу
яйылды. Индже догъралгъан кербар тюсте дюбектен бир чымтым алып, кягъыт узерине
къояракъ, сигар ясап башлады. Оджа ашыкъмай, сигарыны бурды, кягъытнынъ кенарыны
тилининъ уджунен тюкюриклеп япыштырды, сонъ кибрит якъып, сигарыны тутандырды.
Тютюнни ичине девамлы суретте чекти. Бу арекетлерни о аселет, акъырын япып,
бойледже изаат ичюн зарур сёзлерни ичтен ольчеп-бичюв имкянына саип олды.
— Мутерем Феми эфенди! — деди ниает, Усеин оджа. Тамагъы асабиеттен къарылса
керек ки, давушыны тюзетмек ичюн оксюрип алды. — Мени ве рефикъамны эвинъизге
мусафирликке давет эттинъиз, сизге онынъ ичюн буюк тешеккюрлер олсун! Мен,
догърусыны айтсам эвинъизде Зеккий оладжагъыны бильмедим. Бильген олсам, кельмез
эдим.
— Мен, Шамиль эфенди, сизинъ бу эвде оладжагъынъызны билип кельдим, — деди
Фикрет. — Алла эшкъына, сёзлериме итибар беринъиз!
— Бир дефа акъаретинъизде къалдым, — деди Усеин онъа, — меним ичюн онынъ озю
кяфи.
— Мен вакъиа акъкъында изаат бермек истейим, — деди Фикрет.
Усеин оджа кевдесини догърултты. Козьлерининъ къыйыгъындан онъа
ишанчсызлыкънен бакъты, сонъра сигарынынъ тюпчигини чини куллюк ичине ташлады.
— Изаат? Насыл изаат? — деп сорады ондан, айретле. — Эр шей чокътан малюм. Неге
изаат береджексинъиз? Арамызда эр шей битти. Сизни юрегимден чыкъарып аттым.
Илькиде таныш олгъан кунюмизге лянетлер окъудым. Эбет, Фикрет эфенди! Ойле яптым!
Лякин такъдирге бакъ... Бу эвде бугунь сизинъ иле ян-янаша тюштим!
Усеин Шамиль Сарайменде оджа экенде, Коккозьде Абибулла агъасы хасталана.
Аиледе баба сагъ олмаса, буюк огъул баба ерини тута. Усеинни койге чагъырдылар.
Депеша келип еткендже, афта кече. Хасталыкънынъ исе сабыры ёкъ. О беклеп оламай.
Кой табиплери мандалач къайнатып, сыджакъ сувуна аджджы бибер къойып, хастагъа
ичирелер. Сонъра къызгъын тулалар устюне сылакъ талаш тёшеп, устюне Абибулла
агъаны чалкъагъа яткъыза... улпакълы ёргъан иле орьтелер. Эвдекилер чапа-чапкъалайлар,
хастаны аякъкъа турсаталар. Усеин кечикип келе. «Сен, агъа, шымшыр киби сагълам

эдинъ! — дей Усеин. — Паттадакътан насыл этип хасталана къойдынъ?» Абибулла,
керчектен де, пелит тёмеги киби, къавий ве шенъ адам.
Эвеллерде... Усеин койде яшагъан йылларында, агъа иле къардаш кийик дагълардаки
вакъиалар акъкъында бири-биринен къонуша тургъанлар. О себептен Абибулла озюнинъ
насыл этип хасталангъаныны Усеинге икяе этти.
«Иш къалав янгъан маальде олды, — деди о къардашына. — Озюнъ билесинъ, Къуш
Къая бетлер сарплы, дешетли. Анда къаяларнынъ салкъын, къаранлыкъ къувушларында,
аякълары къая-япрагъы сапларына илишик, башлары ашагъыда, елькъанатлар юкълайлар.
Дагъда къалав куньдюз-гедже яна, тютей. Янында даима адам олмакъ керек. Дагъ башы
думанлы. Ягъмур, бурчакъ ягъмагъан куню ёкъ. Чалашнынъ топракъ дамы гедже акъкъан,
астымдаки чекмен, устюмдеки япынджа шыр-сув олгъан... дуймагъаным. Пек ёргъун
эдим. Саба еримден турмакъ истедим, турып оламадым. Мени койге атлы чана устюне
кетирдилер.»
Абибулланынъ аятында сийрек олгъан ал.
Усеин койде бир афта булунды. Дагъларда, къырларда, чайырларда, мийраларда
доланды. Ювез, ахлап ашады. Сонъки куню агъасынен берабер дагъдан тар эчки
сокъагъынен койге къайтмакъта эдилер ки, Абибулла къардашынынъ аятынен
меракъланды.
«Усеин! — деди о яш оджагъа. Сеси къаяларгъа урунды, акс сада олып, дере боюна
яйылды. Усеин оджа агъасынынъ хытабындан сескенип, онъа чевирильди. — Чёллюкте
яшап безмединъми?»
«Ёкъ, агъа! — деди Усеин. — Безмедим. Чёллюкнинъ озюнинъ летафети, гузеллиги
бар! Ах! Сен оны анъламазсынъ!»
«Балаларгъа... къара тахта устюнде беяз язылар язмагъа огреткенинъ ичюн санъа не
къадар акъча берелер?»
«Айда йигирми беш кумюш».
Агъа яры кедер, яры мыскъылнен кулюмсиреди ве башыны маналы суретте саллады.
«Йигирми беш кумюш ичюн медреселерде окъумакъ керек эдинъми? — о токътады,
Усеинге азаплы козьлеринен бакъты, — ташла о джореме хызметинъни! эшитесинъми,
Усеин? Ташла оджалыгъынъны, кочь-кель мында... койде помидор сач, согъан-сарымсакъ
асра. Дагъда фындыкъ, аджы-алма, ахлап джый, Насвернге алып-кетип сат. Башкъа шей
керекмей. Эки йылда мырза олып кетерсинъ! Бадим-бей ким эди? Ким олды?»
«Озюнъ, агъа, къач йыл фындыкъ, ювез джыйдынъ... саттынъ, — деди Усеин ве
мыйыкъ астындан кулюмсиреди, — ничюн мырза олмадынъ? Князь Юсупов ахлап
джыйгъаны, саткъаны ёкъ. Санкт-Петербургдан кельди, Коккозьде мутешем сарай
къурды, койде шорбаджы олды».
«Мен джаилим, Усеин! Къарышыкъ ишлерге акъылым етмей. Сен окъумышсынъ».
«Окъумышым... — о агъасынынъ сёзюни къанатсызлыкъле текрарлады, — лякин
кучьсюзим! Пара не сизде бар не менде. Халкъымыз гъарип. Падишалыкъ оны пек
эзгеледи. Аджайип топракълардан марум этти. Мен онъа, о гъарип халкъкъа, окъув-язув
ве... бираз да ахлякъ огретем ки, озюнинъ такъдирини анъласын. Дагълыкъмы —
чёллюкми... манъа о койлерни терк этмек къолай дегиль.»
Абибулла къардашынынъ фикирлеринде озю ичюн теселли тапмаса да, оларгъа итираз
этип оламады. Усеин Коккозьден бир вакъытларда кеткен... къайтып кельсе, аятында бир
шей денъишеджекми, ким бильсин?
Эртеси куню агъасы Абибулла оны арабагъа отуртып, Сюйрен демиръёл станциясына
алып кетти. Усеиннинъ мурады шу куню поездге минип, Кефеге кетмек олдыгъы алда,
Бельбек айланмасыны кечкен сонъ, фикири денъишти, агъасы арабаны Тёле ёлуна
чевирмесини ялварды, чюнки бир мутебер адамнен корюшмек зарурлыгъы эсине тюшти.
Шеэрге кельген сонъ, таныш-билишлернинъ козюне корюнювден къачынып, «Авропа»
къавеханесинде токътады. Уджреде «Таврида», «Саба», «Акъшам» газеталарыны ве

«Къарагёз» меджмуасыны бир талай къарыштырып отурды, сонъ Чаршыгъа чыкъты,
тюкянджыларнынъ муштери чагъырыджы араретли садалары алтында Сырлы Чешме
мааллесине догърулды. Бунда, дёртюнджи эвде Яхья Наджи Байбуртлыны зиярет этеджек.
Яхья Наджи, авропа тасили корьген, отуз дёрт яшында адам. Эки йыл эвельси Алупкада
оджалыкътан озюнинъ догъмуш шеэрине къайтып кельди, шимди рушдиеде ана тили
дерслери иле мешгъуль. Яхья Наджи шеэрде «Учкъун» адлы яш эдип ве шаирлер
джемиетининъ азасы. Джемиетте Усеин Балич, Джелял Меинов ве дигерлер булуналар.
Яхья эфенди кендже меслекдеши Усеин Шамильни мемнюниетле къаршылап алды, экиси
къаве башында кеч маальгедже отурып, къальплеринде фыкъырдап тургъан ичтимаий
меселелер акъкъында къонуштылар. Наджи мусафирге озюнинъ якъында язып битирген
«Зеваллы Айше» пьесасындан левхалар окъуды. Пьеса Усеинде кучьлю тесир къалдырды.
Усеин оджа «Авропа» къавеханесине къайткъанда, сокъакътаки инсан къалабалыгъы
ичинде, сантырач быджакълы киши, онынъ огюни кестирип токътатты. Оджа кишининъ
медреседеки сабыкъ сыныфдашы Фикрет Шериф огълу экенини таныды.
Корюшмегенлери чокъ вакъыт олгъан. Къучакълаштылар, бири-бирининъ сагълыгъы-
селяметлиги акъкъында сораштылар. Фикрет оджаны эвге, мусафирликке алып-кетмек
истеди, Усеин вакъыт тарлыгъы себебинден, эвге барувдан ред этти. Ойле олса, бозанагъа
кирип, бираз отурайыкъ, къонушайыкъ... — деди Фикрет. — Сизни пек сагъындым».
Усеин оджа не япсын? Разы олды. Бозана саиби къарт арнавут Сандура эки муневер
генчнинъ огюне эки бардакъ макъсыма ве топракъ мешребелер кетирип къойды. Къомшу
фурундан сыджакъ янтыкълар сымарлап кетиртти. Сабыкъ сохталар ичти ве ашадылар.
Бардакъ бошагъан сонъ, арнавут оларны кене толдурды, олар да ичильди дегенде маса
узеринде дигери пейда олды. Макъсыма тазе, салкъын... ичмеси хош. Мешребелер
толдурылды, мешребелер бошатылды. Бир чифт янтыкъ ашалды дегенде, фурундан дигер
чифт кельди. Вуджутлар азар-азар агъырлашты, къафалар кутюрленди, эки генч адам
артыкъ озь сёзлери ве арекетлери ичюн озьлерине эсап берювден аджиз киби корюндилер.
Лакъырдыны незакетли сёзлернен, ихтият алда башлагъан Фикрет сонърадан къызышып
кетти. Усеин де Яхья Наджининъ эвинден къайтаяткъан Усеинге бенъземей къалды. Субет
узады, эки дост токътап оламадылар. Усеин оджа, субетдеши эки йылдан бери
Петербургда окъувда экенини билип, севинди... эеджанланды. Гурьдели, медений шеэрге
кетип окъумакъ ичюн озюнде имкян ёкълугъына окюнди. Ама Фикрет! Фикретте... чаре
чокъ. Фикрет сыныфдашлары арасында ачыкъ зеинли, аятындан хошнут, озь кучюне эмин
сохта эди. Кимерде девлет къурумы акъкъындаки муляазаларгъа къошулса, акимиет
эсасларыны къорчаламагъа тырыша… «Халкъ укюмдарнынъ шахсиетине садыкъ,
ферманларына таби олмагъа борджлу» дей тургъан. Бир дефа Шамиль онъа тикенли суаль
берди: «Ферманлар халкъ менфаатына акс олса... халкъ не япмакъ керек? — деди
сыныфдашына. — Укюмдаргъа табынувны девам эте бермек керекми?» Фикрет суальнинъ
манасыны янълады… лякин биревден одюнчке алынгъан сёзлер... деп тюшюнди,
индемеди. Мудериске де бу хусуста бир шей айтмады. «Ферманнынъ халкъкъа акс сою
олмай, — деп джевап берди Фикрет. — Акимиет эр кес ичюн мукъаддес».
Окъувнынъ сонъки айларында Фикрет эки кунь уджреде корюнмеди, сонъ пейда олды.
«Къайда эдинъ? «Насыл ишлер беджердинъ?» деп сорады ондан Афыз. «Бабам келип-
кетти... — деди Фикрет къыскъадан, — танышымызнынъ эвинде къонды. Онынъле
корюштим». Бир къач кунь даа кечти. «Фикрет Каирдеки «Аль-ахзар» дарылфнунына
окъумагъа кетеджек...» деген хабер эшитильди. Керечекми бу? Яланмы? Кимсе бильмей.
Фикретнинъ озюнден сорадылар. «Бабамнынъ арзусы ойле... — деди Шериф огълу,
менимки башкъа. Меним макъсадым алий окъув юртунда тасиль корип, техника
зенаатына саип олмакъ. Бабама айтып бакътым, манъа къанмады. Эвге озь арзусынен
къайтып кетти». Фикрет эмин ки, бабасы тюшюнип бакъар, акъибетте, огълуны анълар.
Бир чарелер корер.

Окъув биткен сонъ Фикрет Алма Тархан бетте, озен четиндеки озь коюне кетти. Эки
къатлы, къырмызы тула эвде онынъ шерефине къоюнлар союлды, зияфетлер берильди.
Йыллама, тансыкъ шараплар ичильди. Дюльбер сёзлер айтылды.
Зияфет къалабалыгъы эппи ятышкъан эди, зийнетли одаларнынъ биринде, бабасы
Осман Шериф, мудерис эвде мусафирликте булунувындан файдаланып, огълу Фикрет
хусусында бир даа къонушты. Бабанынъ сабырлы ве ильтифатлы лакъырдысы огълунынъ
къарарыны бу сефер де денъиштирип оламады. Фикрет Каирге, Стамбулгъа кетювден
къатыйен ред этти. Мудерис онъа тааджипленмеди. «Мадамки огълан санат, истисал
мутехассысы олув дердинде... Э! — деди о... боюныны омузлары ичине чекти, — ойле
олгъанда, Берлинге яхут Лондрагъа кетсин! Къайтып кельген сонъ электрик станциялары
къурар. Къырым генчлерининъ усталыгъы ялынъыз моллалыкъта дегиль, муреккеп
машиналарны ишлетювде де фена дегиль».
Эртеси куню мудерис уйледен сонъ Шерифнинъ файтонына отурып, эвине къайтты.
Осман эфенди бир талай софада отурды, бираз даа азбарда, тереклер кольгесинде кезинди.
Эп Фикрет акъкъында хаялланды, гизлиден озь-озюнен лакъырды этти. Огълуны Берлин
яхут Лондра дарылфнуны окъуйыджысы сыфатында тасавур этмеге талашты, ич тасавур
этип оламады. Оны... бирден-бир огълуны, тили-дини анълашылмаз мемлекетлерге ёллап,
къасветинден янып-куюп отураджакъмы? Бу — аят оладжакъмы?
Бир кунь Фикрет бабасына, Азиз Велизаденинъ огълу Феми, окъумакъ ичюн
Петербурггъа кетмеге тедарикленгенини сёйледи. «Мен де Феми иле Петербурггъа кетмек
истейим...» деди огълу. Осман Шериф онынъ арзусыны къабул этти. «Гъурбет эллерде
«Гъарип кельмешек» олып юрьгендже, пайтахтта... рус императорынынъ озю яшагъан
шеэрде окъусын!»... деди Шериф. Эртеси куню файтонгъа отурды, шеэрге кетип, Азиз
эфендиге, огълунынъ ишинде ярдым этмесини ялварды. Азиз эфенди Алма Тархан
боюнда айтувлы, зенгин Осман Шерифнинъ риджасыны къайтарып оламады.
Петербургдаки досту, мешур нашир Ильяс мырза Борагъанскийге мектюп язып, эки
къырым генчининъ демиръёл институтына къабулда аталыкъ япмасыны риджа этти.
Ильяс мырза яш кишилерге ярдым этти. Лякин ялынъыз бу эки кишигеми аджеба? Шаркъ
улькелеринден кельген мутеракъкъий муневер кишилернинъ эписине мисли ёкъ ярдымлар
косьтермекте, оларнынъ бедий эсерлерини ана тиллеринде нешир этмекте. Осман Нури
Акъчокъракълынынъ ибареси иле дегенде: «Ильяс мырза Борагъанский Русие
пайтахтында къырым халкъынынъ алидженап эдебий мумессили».
— Демиръёл институты! Къулакъларгъа гъает хош эшитильмекте! — деди Усеин
Шамиль ве бираз вакъыт кечкен сонъ: — Тезден муэндис оладжакъсынъыз... ойлеми?
— Эбет! — деди Фикрет. Къыскъа-джевабында ифтихар сезильди. — Кечкен язда
Сибирьде олдым. Демиръёл къуруджылыгъында амелият кечтим. Бираз сусты, нелердир
тюшюнди. — Я сиз, Шамиль эфенди? Не ишле мешгъульсинъиз? —деп сорады.
— Оджалыкъ иле, — деди Усеин. — Койде... балаларны окъутам.
— Балаларнымы? — Фикрет, гуя сёзни анъламайып, къайтарып сорады, лякин
Усеиннинъ джевабыны беклемей, мешребесини тёпеге зияде котерип, тюбюнде къалгъан
макъсыма боткъасыны кейфле ичип битирди ве иляве этти: — Эбет! Окъутынъыз! Джаиль
къалмасынлар! Бельки, вакъыт келир, олардан... сизинъ къолунъызда окъугъан о, чыплакъ
баджакълылардан, улу шахслар осип-чыкъар... Юксек укюмет идарелеринде хызмет
этерлер? Э? Шамиль эфенди?
— Шубесиз... — деди Усеин оджа. — Русиенинъ дигер миллетлериндеки киби,
халкънынъ бахты, саадети ичюч курешиджи кучьлю шахслар бизде де догъарлар.
— Акъылым кесмей, — деди Фикрет. — Ве сизге бенъзер бичаре оджаларнынъ
фаалиетине — нафиле замет деп бакъам.
Усеин оджа, Фикретнинъ мыскъыл ве нефретле ифа эткен фикирлерине, ничюндир,
эмиет бермеди. Сёзлерини озь къулакъларынен эшите турып, гъарезликле айтылгъанына
инанмады. Инанмадымы аджеба? Насыл инанмасын? Озюни ойле, инанмагъан,
анъламагъан, первасыз алда косьтермек истеди. Акъикъатта, кедерленип, ичтен атеш

алды. Лякин Фикрет — онынъ, Усеиннинъ, досту... онынъ лафына джиддий къыймет
кесмек ичюн озюнде бирден къатиет тапып оламады. Мен Фикретни янълыш
анъламадыммы аджеба? — деди о, озь-озюне! — Ёкъ! Мумкюн дегиль!
«Мен ве манъа бенъзер... эски кийимли, бош джепли адамлар, фукъаре татар
балаларына окъув-язув огреткенимиз ичюн бичаре адамлармыз. Ве бизим гъайретимиз —
нафиле замет...» Ичтимаий аятымызда эшитильмеген, корюльмеген адисе. Буны насыл
анъламакъ керек? Фикрет Шериф енъи джынс несильни темсиль этмекте, депми?»
— Нафиле замет? Не себептен ойле? — деп сорады Фикреттен оджа. О энди къайнап
башлады. — Бизлер... халкъ оджалары ничюн бичаремиз?
— Татарнынъ эдждат зенааты не? — деп сорады Шериф ондан ве озю джевап берди,
— тютюн, юзюм, мейва асрамакъ... ве бир де къоюнджылыкъ. Бу зенаатны онъа Алла
багъышлагъан. Оны огренмек ичюн асыл да мектепте окъумакъ керекмей.
— Сиз, Фикрет эфенди, заныма къалса, энди кейфлисинъиз, — деди оджа, —
лафынъызнынъ манасына итибар бермейсинъиз!
— Менми? — Шериф огълу чересини къыйыштыра берип, кулюмсиреди, —
Янълышасынъыз! Сёз келими, Харджибиеде балаларны окъутмакъ не керек? Фарз этейик,
мектепни окъуп битирдилер... эп-бир алим оладжакълары ёкъ, чюнки о, татарнынъ арджы
иш дегиль. Бу себептен, Усеин эфенди, заметинъиз нафиле!
— Сиз... Фикрет эфенди, Петербургда окъуйсынъыз. Озюнъиз кимсинъиз? — деп
сорады ондан Усеин оджа. — Френкмисинъиз?
Усеиннинъ сабыры тюкенди. Тенине гуя узун бизлер санчылгъан киби олды. Сюкют
отурмагъа энди меджалы къалмады. Элиндеки топракъ мешребени котерип мермер маса
узерине урды, мешребе парча-кесек олып, ичиндеки макъсыма этрафкъа сачылды. Озю
атылып аякъкъа турды... тургъанда, аягъы астындаки курьсюге илишти, курьсю
йыкъылды. Кошеде, юксек чапчакъ янындаки кийиз отургъычта юкъсырагъан Сандура,
тарыдан сескенип бир къакъынды, зияретчилерге бунарлы козьлерини тикледи, бакъты-
бакъты, бозана ичюн адеттен тыш адисе корюнмеген сонъ, текрар козьлерини юмды.
Оджа бозананы терк этмек ниетинен къапугъа догърулгъан эди, ничюндир,
токъталды...
— «Алим олмакъ татарнынъ арджы иш дегиль» экен. Озюнъиз Петербурггъа ничюн
кеттинъиз? — деди Фикретке. — Мен бана къыкъырдагъынъызны узип ташламакъ
истедим... сонъ о тюшюнджеден вазгечтим. Айып.. бир вакъытларда сиз бойле адам
дегиль эдинъиз!
Фикрет еринден къалкъты, юзюне ве быджагъы узерине тюшкен макъсыманы
явлыгъынен сюртти, галстугынынъ тююмини тюзетти.
— Сиз, Усеин эфенди, мени догъру анъламадынъыз, — деди оджагъа, — мен дедим
ки, адамнынъ тасили ве медениети даима...
Оджа субетдешини динълемек истемей, элини иддетле сильтеди, онынъ сёзю ярым
къалды.
— Мен сизни догъру анъладым, — деди Усеин Шамиль. — Ве сизинъле бу мейханеге
киргениме бинъ пешман олдым!
Фикрет оджанынъ сёзлерини эшиттими-эшитмедими, лякин башы ашагъы салынгъан
алда, тез-тез бозаханеден чыкъты. Оджа не олып — не кечкенине къыймет кесмек ичюн
бир талай аякъ устюнде турды, тюшюнди, ниает, мейхане саибинен эсаплашмакъ ичюн
аркъасына чевирильгенде, Сандура кийиз отургъычтан аякъкъа турды.
— Макъсыманынъ озю ичюн бир бучукъ манат, — деди о, зияретчиге. — Янтыкълар
эсапкъа кирмейлер.
— Ничюн? — оджа тааджипленди.
— Фурунджы пара алмады. Танышынъыз экен.
Усеин бозана саибине худжур-худжур бакъты... бир шей анъламады. Авучы ичине
параны тыкъып, босагъадан тышкъа атлады.

Суаде ханым иле Аджире софрагъа отургъан сонъ, яш хызметкяр кельди,
мусафирлернинъ оглерине сыджакъ пителер къойып, тар, юксек фильджанларны алып,
оларнынъ ерине буллюр къаделер къойды. Мухтелиф сувукъ емеклер ве ичимликлер
мусафирлер кельмезден звель софра узерине меаретле яраштырылып тизильген эди.
— Азиз мусафирлерим, Шамиль ве Зеккий эфендилер! Аджире ханым! — деди эв
саибеси. Давушы бираз нагъмели, назик чыкъты. О бильсе эди! Сандура бозаханесинде бу
эки мусафир арасында юзь берген адисени, бу эки генч шимди бири-бири ичюн кимлер
экенлигини Суаде ханым бильсе эди! Ёкъ! О бир шей бильмей ве бильмегени ичюн девам
этти: — Бир вакъытларда бу эвде джемиетсиз, зияфетсиз кунь олмаз эди. Рабби Тааля
азретлерине не феналыкъ яптым ки, мени бойле, амансыз джезалады! Эвеля уйкен
огълумдан, сонъра къоджамдан марум этти... бир Фемийим къалды. Сизлер, онынъ
достлары, бугунь эвимизге кельдинъиз, демек, бизге эп муаббет ве итибар
беслемектесинъиз. Мен миннетдарым. Алла хайриетинъизни берсин. Шимди исе, риджа
этем, софрагъа буюрынъыз!
Суаде ханымнынъ шефкъатлы сёзлери, яш чагъындаки киби джазибели арекетлери
мусафирлернинъ юреклерине летафетли ель олып эсти, ичлериндеки элемни эппи
йымшатты. Феми сет узеринден къалкъып, софра башына отурды.
— Буюрынъыз, ханымлар ве эфендилер! — деди о мусафирлерге озь адындан
мураджаат иле. — Риджа этем!
Лякин не Фикрет... не де Усеин ерлеринден къыбырдамадылар. Озьлерининъ
тизлерине козетип, сусып отурдылар. Суаде ханым айретке кельди. Эки мусафирнинъ... де
бирине бакъты, де дигерине. Черелериндеки булутны эслеген сонъ, озюнинъ чырайы да
денъишти.
— Феми! Балам! Мен бир шей анъламайым! — деди о титрек давушнен. — Эфендилер
ничюн куськюнлер? Бир шейге даргъынлармы?
— Джан агърысы... текаран бар! — деди Феми эфенди. — Сизге дегиль.
Огъул бойле деген сонъ ананынъ юзю ачылды. Озь ренкине кельди.
— Къоркъып кеттим... — деди о яваштан, къолуны кокюси устюне къойып, юрегининъ
тепиндесини тутып бакъты. — Не олды? Джиддий бир шейми? Бири-дигерине къама
санчтымы?
— Джиддийге бенъзей, чюнки Усеин эфендининъ мыйыгъы бугунь тёпеге зияде
тикленик... — бойле дегенде ана зевкъланып кульди. Усеин оджа индемеди, — лякин
экиси де яралы дегиллер.
Огълунынъ къыскъа джевабындан, Усеин иле Фикрет арасында олып кечкен
вакъианынъ аджими ве маиети анълашылды. Суаде ханымгъа оларнынъ табиатлары
малюм. Дава не узеринде башлап, насыл биткенини, козьлеринен корьмей тура, тасавур
эте бильди.
— Манъа бакъынъыз, азиз эфендилер! — деди Суаде ханым индемез мусафирлерге. —
Сандуранынъ мейханесинде не олды? Не олмады? Мен бильмейим. Бильмек де
истемейим. Ал-азырда бизим эвимиздесинъиз. Фикрет шимди истираатта... бу куньлерде
бизни эки дефа зиярет этти. Усеин эфендининъ корюнмегени алты йыл. Ерлеринъизден
турып, софрагъа отурмасы пек кучь олса, котерип алып-келип къояйыкъ. — Эв саибеси
бир талай даа отурды, сусты. Сонъра текрар мусафирлерге деди: — Риджа этем! Кеч,
отурынъыз! Отурмасанъыз, юрегим текмиль яраланаджакъ. Мени бир даа адам этмек
къыйын оладжакъ... чюнки бу куньлерге къадар яшадым исе, онъа себеп — огълум
Фемиге ве сизлерге севгим ве... ифтихарым олды. Азиз агъанъыз сизни, Усеин эфенди, пек
севе эди. Эвеллерде бу эвге келип де, башынъыз тёбен алда къайткъанларынъызны
бильмейим. Бугунь де ойле олсун. Фикрет эфенди, сизинъ ичюн не япайым? Огюнъизде
седжде этейимми?
— Менимми?— Осман огълу Фикрет тааджипленди. — Сиз не айтасынъыз, Суаде
апте? Манъа ялвармакъ керекмей!

Фикрет турды... келип Фемининъ янына отурды. Суаде ханым бекледи. Усеин оджа не
япаджакъ аджеба? Софрагъа келеджекми, ёкъса эвден чыкъып кетеджекми? Ёкъ! Эвден
чыкъып кетмейджек. Усеин ойлелерден дегиль. О Фикретке ола бу алидженап къадынны
акъаретлемез. Усеин оджа акъырындан сет устюнден турды. Келип Аджиренинъ янына
отурды. Суаде ханымнынъ юзюнде нурлу шавлелер ойнадылар. О эеджаныны тыймагъа
тырышты, ички дуйгъуларынынъ кучюне теслим олмакъ истемеди, ама эсли вуджут
чыдап оламады... акъибетте, козьлеринде яшлар пейда олдылар.
Эр кес озь ерини ишгъаль эткен сонъ Феми эфендининъ теклифине бинаэн, къаделерге
шарап къоюлды.
— Анам текаран раатлансын... эеджаны ятышсын, — деди о. — Биз зияфетни
башлайыкъ. Ойлеми, ана? — Суаде ханым Фемининъ теклифине разылыгъыны
бильдирип, башыны енгильден къакъытты. Огъул девам этти: — Биз Усеин эфендини ве
Аджире ханымны эвимизде корьмекле гъает мемнюнмиз. Мусааденъизле, оларнынъ
шерефлерине...
Фикрет Осман огълунынъ давушы Фемининъ сёзюни больди.
— Афу этинъиз! — деди Фикрет онъа, озю яваштан еринден котерильди. Бу
вакъыткъадже о эп сусты, софра этрафындаки муитни тедкъикъ этип отурды. Юрегини
куюткен яныкълы фикирни я бу ерде чыкъарып — къойып, онынъ азабындан
къуртулмакъ, яхут о фикирнен узлашып, онынъ эсирлигинде къалып, Усеин Шамильнен
эбедиен ведалашмакъ керек эди. — Мусафирнинъ селяметлиги ичюн ичильмезден эвель...
эки сёз айтмакъ истейим, — деди Фикрет. — Биз о вакъытта... Сандуранынъ
мейханесинде корюштик. Субетимиз яхшы башлады, теэссюф ки, фена битти. Фена
битмесине мен себепчи олдым. Озюмни юксек Петербург джемиетине менсюп... — бу,
шубесиз, балалыкъ, балалыкъ дегиль исе, мытлакъа фодулыкъ, кибарлыкъ эди, —
дейджегим, озюмни Петербург джемиетине менсюп асылзаде киши этип косьтермеге
истеп япкъан ишим. Сонъки йылларда мен бу хусуста чокъ тюшюндим, озюмнинъ акъсыз
экенимни анъладым ве... тасавур этинъиз ки, ялынъыз бу меселеде дегиль Бугунь
Чаршыда Феми эфенди иле тесадюфен корюштик. Озюм койге къайтаджакъ эдим.
Сизинъ, Усеин эфенди, акъшам бу эвде оладжагъынъызны билип, зияфетке аселет
кельдим. «Озь гъаелеримден къатиен вазгечтим...» дие огюнъизде тевбе этмек ичюн
дегиль, сизге яптыгъым акъсыз муамелеме пешман экенимни изар этмек ве сизден афу
истемек, о вакъытта айткъан сёзлеримни кери алмакъ мырады иле кельдим.
Фикретнинъ лафы битмеди. Эеджанланды... ерине отура къойды. Эв саиплери ичюн
онынъ агъызындан чыкъкъан сёзлернинъ озьлери энди кяфи эди.
— Тешеккюр, Фикрет эфенди! — деди Феми, достунынъ сёзлеринден мемнюн къалып.
— Риджа этем, къаделер ичиндеки аджайип къырмызы шингенликни Усеин эфендининъ
ве Аджире ханымнынъ шерефлерине ичейик! Ичейик ки, эки юрекни хырпалагъан зевал
шунынъле битсин-кетсин! Ойле дегильми, валиде азизим?
— Ойле, огълум! Ойле! — деди Суаде ханым. — Битсин-кетсин!
Софра башындакилер къаделерини бири-бирлерининъкине кучьлю урып,
янъгъыратып, ичтилер. Кимнинъ къадеси кимнинъкине токъунды... арарет, шадлыкъ
садалары ичинде тайин этмек, шубесиз, къыйын эди. Усеин оджанынъ къадеси
Фикретнинъкине токъундымы — токъунмадымы, кимсе абайлап оламады. Токъунса да,
токъунмаса да... энди онынъ эмиети ёкъ, чюнки энъ муим ишаль олды. Фикрет эфенди
Усеин оджанынъ юзюне ургъан акъаретини кери къайтарып алды. Ничюн, аджеба?
Институтны битирген сонъ ичтимаий аяткъа назарында денъишмелер олдымы? Хайыр!
Иш ойлеге бенъземей. Феми, Фикрет ве... Усеин, узун муддет бир муитте булунып
алышкъан эдилер. Балалыкътаки якъынлыкънынъ кучю сонъундан адетке чевирильди.
Аралары бозулса да, котеклешселер де ве... гъае, къанаат итибары иле гъаевий иттифакъ
тешкиль этмеселер де, бири-бирлерини унутып оламадылар. Бу табиий севкъ... Ильки
сёзде, ильки бакъышта анълашалар. Дава, итираз деген шей ёкъ. Меселе бир вакъытларда
олгъан... битип кеткен. Усеин — Коккозь дагъларынынъ багъышлагъан ювези ве

фындыгъынен кечиниджи факъыр Токътар акъайнынъ огълу экени де унутылгъан, арада
инсаний якъынлыкъ къалгъан. Фемиде ве Фикретте пара... демек ки, кучь бар. Усеинде
пара ёкъ... халкъ саадети ичюн къайгъы бар. Достлары онынъ тюшюнджесине мани
олмакъ истемейлер. «Мемлекетте бойле адамлар да олмакъ керек...» деп бакъалар. О
себептен Фикрет Усеинге барышыкъ илян этти. Бу, шубесиз, Фемининъ тешеббюси иле
олды. Усеин оджа исе, акъибетте, итираз этмеди.
Къаделер бошады, къашыкълар, вилкалар арекетке кельди. Емеклер арасында энъ
мутебери «Имам байылды» олды. Сонъра патильджан туршусынынъ ве зейтюннинъ
лезети бакъылды. Къаделер текрар толдурылды. Текрар бошатылды. Де Суаде ханымнынъ
сагълыгъына котерильди. Де Феми эфендининъ... Фикрет бир дефа, тек бир дефа,
мукъаддеме сёз айтылгъанда ичти. Ондан сонъ агъызына шарап алмады, лафкъа да чокъ
къошулмады. Череси къызара берди. Озю сусты, отурды. Усеин оджа онынъ сюкютлигини
сезди. Сусмакъ... бу — юректеки сыкъынтынынъ ифадеси. Яхшы алямет дегиль. Оджа, эв
къыраличесининъ риджасыны ред этип оламай, софрагъа отурды. Энди медений джемиет
къаиделерине бутюнлей риает этмеге борджлу. Онынъ ичюн оджа кимерде-кимерде
Фикретке сёз къатты. Фикрет онъа незакетле джевап берди. Бираз вакъыт даа кечти.
Санкт-Петербург аятындан базы левхаларны икяе этти. Ильяс мырза акъкъында лакъырды
ачылды. Фикрет онынъ дарылфнунда эджнебий тиллер факультетинде дерс бергенини,
кенди матбуасында исе шаркъ улькелери эдиплерининъ эсерлерини ана тиллеринде нешир
эткенини тафсилятлы сёйледи. Кенъ софранынъ эки якъында къаршы-къаршыгъа
отурылып, япылгъан бу субет, эльбетте, ихтият ве араретсиз эди. Ойле олса да, бу
корюшюв узун муддет бугъавлы яткъан бузны джылытты. О артыкъ ирип башлады,
тезден кочип кетеджек. Чюнки Усеин оджанынъ озю де бир инсан. Даима булутлы чере ве
дертли юрекнен яшамакъ истемей. Бу, озь гъаелеринъден ред этюв дегиль, эльбетте.
Гедженинъ бей вакъытында мусафирлер эвнинъ алидженап саиплеринен
сагълыкълашып, мердивенден ашагъы биринджи къаткъа тюшкенде, тёгерек ай
нурларыны уйкъудаки шеэрнинъ кирамит дамлары ве минарелери узерине сачып, оларны
айдынлатмакъта эди. Ёлгъа чыкъкъан сонъ эркеклер бир даа, лякин озьлериндже,
сагълыкълашмакъ ичюн ёл четиндеки дут тереги кольгесинде токъталдылар. Суаде ханым
келинни ве баланы етеклеп алып-барып, файтонгъа отурты.
— Меним узакъларгъа чыкъмагъа меджалым ёкъ, Аджире! — деди о келинге. —
Сизлер яшсынъыз. Вакъыт тапынъыз... поездге отур да, догъру бизге келинъиз!
— Келирмиз, иншалла! Лякин, бакъайыкъ... ишлеримиз насыл оладжакъ? — деди
Аджире ханым, тюшюнджели алда. — Оджанынъ бир достунынъ чагъырувына ишанып,
кетеятамыз.
— Бир достунынъ? — келиннинъ сёзлери Суаде ханымны тааджиплендирдилер. —
Харджибие сизинъ озь коюнъиз дегильми?
— Озь коюм... ама анда кийик тертип яшай. Оджагъа тиш къайрагъанлар бар. Бизге
къыйын олур деп къоркъам.
— Къоркъсанъыз, ничюн кетесинъиз? — деди Суаде ханым. — Башкъа ер ёкъмы?
Аджире терен кокюс кечирди ве... ичиндеки къасеветнинъ тышкъа чыкъкъаныны
сездирмемек ичюн, къучагъындаки баланынъ... гуя ушюген башына орьме фес
кийдирмеге тутунды.
— Башкъа ер, итимал, бардыр, — деди келин, фесни кийдирген сонъ. — Не япайым?
Харджибиеде анам, бабам... аптелерим барлар.
Аркъа якътан, сездирмей, Феми эфенди кельди. Анасынынъ янында токъталып,
башыны яваштан онынъ омузына таяды. Суаде ханым хошнут алда кулюмсиреди.
— Иште, санъа... сабий, — деди келинге бакъып ве огълундан сорады: —
Лакъырдынъызнынъ сонъу оладжакъмы? Къулакълаша бересинъиз... Сандурада бир
шейлер даа олдымы ёкъса?
— Сандуранынъ озю былтыр вефат этти, — деди Феми. — Албуки, иш онда дегиль.
Фикрет эвленмеге азырлана!

— Ким? Фикрет? — Суаде ханым огълуна инамсызлыкънен бакъты. — Я Раббим! О
кунни де кореджекмизми? Эвленсин! — деди о къатиетле. — Не? Кедер эткен шей бармы?
— Мусафирлерни... — О Аджире ханым бетке ишарет этти, — мусафирлерни Алма
Тархангъа алып-кетмек истей. Усеин къаиль олмай.
— Учь афта беклемек... къыйын. Эгер кетселер, — Суаде ханым терек талдасындаки
оджа эшите биледжек къадар юксек давушнен деди: — Кетселер де, тойгъа аселет
кельселер... о башкъа!
— Мумкюн дегиль, — деди оджа. Фикрет иле экиси энди файтонгъа догъру кельмекте
эдилер. — Тезден мектепте дерслер башлайджакъ.
Усеин къонакъбайларнен текрар самимиетле сагълыкълашкъан сонъ рефикъасынынъ
янына отурды.
— Ойле... — деди оджа, Фикретке, — депешанъызны беклейджегим! Башкъа чаремиз
ёкъ!
Феми, отургъычта юкъусырагъан айдавджыны тюртип уянтты. О, абдырап,
тельбевлерни алель-аджеле элинде топлап, озюне тартты, файтон еринден кочип, Вели-
Баба къавеханесине догъру ёл тутты.
Эртеси куню Умер ири могедекли, гудюрдевик арабада эмджесини ве енгепчесини,
уфакъ-тюфек эшьянен, демиръёл станциясына алып кельди. Олар поездге, яни тренге
отурып, Кефе бетке ёнельдилер. Эки куньден сонъ… ниаетсиз чёльнинъ четинде ири,
тёгерек кунеш къызарып батаяткъанда, Харджибиеде, маджаргъа бенъзер эки атлы, ири
араба келип, культёпе эвнинъ огюнде токътады. Усеин оджа ве яш балалы Аджире ханым
ерге тюшкендже, арабанынъ этрафында сой-соп, къолум-къомшу топланды, арабадаки
эшьяны ичери алып кирдилер.
Бу дакъикъадан итибарен эв эркек ве къадынларнынь, бала-чагъанынъ сес-
седаларынен толды. Достларнынъ-эшлернинъ «Хош кельди» зиярети чокъ куньлерге
сюрди. Шаматалы кельди-кеттилер... эппи сакинлеген сонъ, Усеин оджа, бир кунь,
сабалыкъ ашыны ашап, койни корейим деп, эвден чыкъты. Эвнинъ саиби — Аджиренинъ
аптесининъ огълу Сеит-Джемиль, даа яш йигит, анасы-бабасынен берабер башкъа эвде
яшай. Дейджегим, оджа эвден чыкъты... Элиндеки кумюш саплы таягъынен орта ёл бою
яваш-яваш кетти. Кетер экен, эп этрафына бакъынды. Учь йыл ичинде койде бир де бир
денъишме корьмек истеди, лякин корип оламады. Койнинъ батысында кене шу
Джемальти байнынъ къаралтысы, куньдогъушында Аджы Эрбаин Эмирзакъ огълунынъ
эви. Сырт бетте джами. Ёл тобукътан къум. Азбарларда кунештен яныкъ алабута... къара,
тенли, штансыз балалар. Топракъ дамлы эвлер артында отсуз-оленсиз чёльде токътап-
токътап айлангъан джельтирмен.
«Ёкъ, Харджибие денъишкени ёкъ, — деди Усеин Шамиль озь-озюне. — Эвельки
киби, сефиль.» Оджа бу койге ильки кельген йылыны хатырлады. О вакъытта
Харджибиеде тюкянлар чокъ эди. Аджы-Бекирнинъ тюкяны, дангъалакъ Васильнинъ
тюкяны, Барби акъайнынъ тюкяны, Бари байнынъ тюкяны.
Энъ кярлысы, энъ зенгини Талипнинъки. Онда къаве ичмек, домино ойнамакъ
мумкюн. Патта-сатта сиясий вакъиалар акъкъында лакъырды чыкъа, алевленип кете, дава
котериле... иш, кимерде, бир-бирини акъаретлев, кимерде котек иле бите. Кишилер кеч
маальде даркъап кете, саба эрте турып, чёль хызметине джоней, ерге къаранлыкъ чёккенде
къайтып келелер.
Койде аят бойле нешесиз, мазун девам этер экен, рус-япон муаребеси башлады.
Джаным-джаным татар огъланлары догъмуш эвлерини терк этип, Къызыл Къую демиръёл
станциясында эшелонгъа минип, дюньянынъ четине... Порт Артургъа кеттилер. Олар
узакъ эльде, амансыз къуршунлар алтында Русие топрагъыны душмандан къорчалап, къан
тёктилер, эляк олдылар. Эляк олгъан татар йигитлери падиша азретлери огърунда «шеит
кеттилер...» эсап этильди. Сагъ къалгъанлар, эльден-аякътан яралы, сакъат... къайтып
кельдилер.

Харджибиеде мектеп ёкъ эди. Секиз зенгин баба: «Огъулларымыз окъумыш
олсунлар...», Усеин оджанынъ йылына дёрт юз кумюш пара адап, дельжангъа отуртып,
Сарайменден бу койге кетирдилер. Оджа секиз огълангъан окъув ве язув огретти.
Джемиет Хайрие усулгъа кельген сонъ джемааттан тюшкен ианеге мектеп бинасы ясатты.
Диварлары бычма таш, таваны юксек, пенджерелери кенъ... бу енъи усул мектебине
къомшу койлернинъ балалары да къатнап окъудылар. Сонъ бинада талебелер ичюн
тарашлыкъ олды. Уйкен яшлылар ичюн акъшамлыкъ сыныфлар ачылды. Тезден
анълашылды ки, мектептеки ихтиядж ялынъыз бина тарашлыгъындан ибарет дегиль,
талебелер ичюн дерс китапларынынъ етерликсизлиги де къыйынлыкълар догъурмакъта.
«Хавадже-и субьян» ве «Къылавуз» артыкъ эскирдилер. Енъи дерсликлерни ялынъыз бир
адам Гаспринский яза. Онынъ да иши чокъ, вакъыты ёкъ. Усеин оджа озю енъи
къыраитлер язып, талебелерни окъутмагъа меджбур олды.
Лякин тек мектеп дегиль... койнинъ ве халкънынъ озю де исляаткъа мухтадж. Чюнки
ер сюрмеге, сачмагъа икътидарлы койлю топракътан марум... топракълар байларнынъ
къолунда.
Усеин оджа Сарайменден кельген ильки куньлеринде секиз баба: «Иншалла,
балаларымыз Къуран окъувны огренеджек, молла оладжакълар» деген эдилер. Усеин оджа
балаларны алдамады. Оларгъа Къуран окъутувны огретти, ама истикъбаль ичюн онынъ
нафиле замет экенлигини де анълатты, чюнки макъсады — моллалар азырламакъ дегиль,
девлет идарелеринде хызметке икътидарлы хадимлер етиштирмек эди. Балаларгъа
риязият, физика, эндесе окъутты. Ана тили огретти. Пушкиннинъ, Мицкевичнинъ
эсерлерини ана тилимизге терджиме этип, балаларгъа там бир артист усталыгъынен окъуп
косьтерди. Дерслер тертибине музыка мешгъулиети кирсетти. Тюркю дерслеринде озю
кемане чалып, рефакъатлыкъ этти. Усеин оджа аджайип кеманеджи эди.
Оджа кунеш шавлелери арарети алтында кой бойлап кеткенде, падишалыкънынъ бу
аджайип ешиль адагъа ялынъыз истираат дияры дие бакъып, ерли халкъны мушкюль
икътисадий алдан къуртармакъ ичюн ич де чаре корьмегенине кедерленмекте эди. Бир
дефа Усеин оджа, вакъыф топракъларнынъ бир къысымы фукъаре койлюлерге
берильмесини арзу этип, уезд топракъ ишлери идаресине кеткен вакъытында, демиръёл
станциясында, аякълары бугъавлы кишилернинъ тренде Сибирьге, курек джезасына
ёлланылгъаныны корьген эди. Шимди козьлери огюнде о, гъарип адамлар кевделендилер.
Оджа эеджанланды... омузлары озь-озьлюгинден силькинип алдылар. Бу агъыр
тюшюнджелерден къуртулмакъ ичюн токъталды, уфукъта чалкъана яткъан мавы денъиз
бетке бир талай козетип турды. Ёкъ, о мусаллат фикирлерни къафадан чыкъарып оламады.
Керчьте озь козьлеринен корьген ишчи къыямы да юрегини тырнап алды. Оджа анда
сиясеттен кучьлю, пишкин адамларнен багълы эди. Бир дефа падиша топчулары
Митридаттан шеэр сокъакъларындаки нумайышчыларгъа къаршы атеш ачкъанда, оджа
эляк ола язды. Бу вакъиадан сонъ, достлары онъа Харджибиеден тышкъа чыкъувны ясакъ
эттилер.
О вакъытта оджа бекяр олып, Менлибейнинъ эвинде, айры одада яшай эди.
Куньдюзлери мектепте талебелернинъ дерслеринен, геджелери эвде эдебий
яратыджылыкънен мешгъуль олды. Ойле геджелернинъ биринде шаирнинъ къалеминден
элемли сатырлар тёкюльдилер.
Сен чекиль халкънынъ арасындан, чекиль!
Юреклер инджерди къоркъунъдан, чекиль!
Истесек, ярыкъта да юкъларыз биз.
Вердигинъ уйкъу керекмей, дегилиз мутадж!
Уян, сен, эй, халкъым! Козюнъни ач!
Эки ай койден чыкъмады. Ниает, сабыры тюкенди. Бир кунь гъайып олды. Мектепте
озюнен берабер оджалыкъ эткен Ибраим Къараманов ве Таир Бурнаш оны дёрт кунь —

дёрт гедже къыдырдылар, ниает, Керчьте полис идареси башлыгъынынъ ольдюрилювинде
шубеленип къапалгъан адамлар арасында таптылар. Рус тили муаллимлери Эмир-Али
Къайышев ве Менсеит Комюрджи Усеин оджагъа кефиль олып, оны къуртарып алдылар.
Усеин Шамиль кене эвине къапалды. Ама раат отурып оламады. Не ердедир гектограф
эльде этти, геджелери, койде эр кес уйкъуда экенде, къандиль ярыгъында отурып, акимиет
идарелери хадимлериндеки зулумгъа, акъсызлыкъкъа къаршы къыям ичюн беяннамелер
язаракъ, джума куньлери джеплерине ве къоюнына толдурып, койлерге кетти, учь-дёрт
куньлерден сонъ кельди. Менълибей бир дефа азбарда оджанынъ устюндеки кийимни пек
шишик алда корип, тааджипленди.
— Огъурлар олсун, муаллим! — деди о кучюк, къыпыкъ козьлеринен кулюмсиреп. —
Узакъкъамы?
— Дёрменге... базаргъа, — деп джевап берди Усеин Шамиль.
Беттен ве арекеттен денъишмей, ёлуна девам этти. Менълибей артындан бакъып
къалды.
Оджа эки куньден сонъ къайтып кельди. Кимсе индемеди. Эки афта даа кечти.
Менълибей гедженинъ бей вакъытында къомшу одада тасырдылар эшитип, тёшегинден
къалкъты, ахырдаки атларны бакъкъан олып, азбаргъа чыкъты, ихтиятле оджанынъ
пенджересининъ къыйыгъындан ичери козетти. Оджа худжур алет иле кягъытлар узерине
къара, семиз арифли сёзлер басмакъта эди.
Менълибей бир шей анълап оламады. Айретте къалды.
Дёрт куньден сонъ койде урядник пейда олды. Оджанынъ одасыны ахтар-тёнтер этти.
Укюметке акс фаалиет алямети тапып оламады, чюнки рус тили оджасы Таир
Бурнашнынъ къардашы, Усеин оджанынъ талебеси Азиз Бурнаш гектографны алып-
кетип, мезарлыкъ ичинде сакълагъан эди.
Ама урядникте оджа ичюн шубе догъды. Эви узерине гизли незарет тайин этип,
къайтты. Оджа урядник зияретининъ къуру чыкъувындан рухланып, геджелик фаалиетини
токътатмады. Мектептеки истираат куньлери эвде оджанынъ озю ичюн кергин хызмет
куньлери олдылар.
Кузь акъшамларынынъ биринде Усеин оджанынъ эвине Эмир-Али Къайышев кельди.
Къаве ичтилер, къонуштылар. Мусафир озюнинъ «Япракълар тёкюльдилер» пьесасыны
окъуды... Эв саиби динъледи. Субет сабагъадже девам этти. Эмир-Али кетмек ичюн
сагълыкълашкъанда: «Ялварам сизге! Сабыр этинъиз! — деди Усеин оджагъа. — Пек
ачыкъ гъайрет этменъиз! Вазиет шимди кергин. Иртиджа зияде кучь алды. Эр ерде
дарагъач... адамларны асмакъ, кесмек... Сибирьге айдамакъ. Мектепте дерслеринъизнен
мешгъуль олып турсанъыз, шимдилик, кяфий, чюнки сиз ишинъизде ихтият
дегильсинъиз!»
Усеин оджа разы олды. Къайышев кеткен сонъ, геджелик фаалиетини токътатты.
Озюнинъ шахсий аяты… севгиси, эви-баркъы, келеджеги хусусында тюшюнди ве
онынъле мешгъуль олды. О хатип Мамбетнинъ алты къызындан энъ кенджеси Аджиреге
къуда йиберди. Мамбет — бир ат, эки огюз ве бираз да топракъкъа саип олса да,
асылында, джамининъ вакъыф топракъларыны кирагъа берип, онынъ келиринен гузель
кечинген, агъырмакъ адам... Усеин оджагъа гонъюли якъын эди. Алекетсиз, чувулдысыз
той япып, Аджирени Усеинге къоджагъа берди. Экисини де енъи эвде ерлештирди.
Ама бир йыл кечмеди, койге кене урядник кельди. О, Усеин оджанен корюшмеди.
Менълибейнен лакъырды этип, къайтып кетти. Сонъ полис идаресинден уйкен инспектор
иле силялы эки аскер кельди. Инспектор джебинден дефтерини чыкъарды, ачып, окъуп
бакъты, сонъра джебине къойды. «Харджибие къариеси муаллими Токътаргъазы огълу
Усеин Шамиль, падиша азретлери алейхине акс фикирли газеталар окъумакъта, эали
арасында салтанаткъа къаршы беяннамелер даркъатмакъта...» — деген сёзлер язылы эди
дефтерде. Дёрт коше муурьли кягъыт узеринде исе: «Уезд земство идаресининъ 1907
сенеси июль он дёрт, эки юз он учь санлы эмирине бинаэн, Токътаргъазы огълу Усеин
Шамильге Харджибие къариесинде яшамакъ къатиен ясакъ этиле...» денильмекте эди.

Трандафилиди оджагъа уезд прокурорынынъ укюмнамесини косьтерди. Оджа окъуп
таныш олды ве мезкюр укюмни эки кунь — эки гедже зарфында эда этеджегине даир имза
эди.
«Бана бакъ, Усеин оджа! — деди уйкен инспектор, яры тюрк, яры ногъай сёзлеринен.
— Меним эки дефа айткъан адетим ёкътыр. Учь кунь сонъра келирим, койде болсанъ,
Кефее готюрип, апсханее тыкъарым. Омюрлик орада калырсынъ. Незаретинъ эмири ойле,
каттыдыр.»
«Къайда кетмеге борджлум?» — деп сорады ондан Токътаргъазы.
«Нерее истерсенъ, орая гит! — деп джевап берди Трандафилиди. — Тек Кефе
уездинден чыкъ!»
Оджа бу укюмге къаршылыкъ косьтермек ичюн озюнде кучь тапып оламады.
Къаршылыкъ косьтермек ичюн джемаатнынъ озюнде де укъукъ ёкъ эди. Демиръёл
станциясына барып етмеси ичюн Токътаргъазыгъа ат-араба такъыштырып бердилер. Оджа
аилесинен кочип кетти.
Шимди Харджибиеге экинджи келюви. Ава сыджакъ. Ёл четинде токъталып, нефес
алмакъ ичюн талдалы бир терек ёкъ. Ама оджа Харджибие эалисининъ адетлерини биле.
Бойле маальде эсли-башлы эркек адамлар тюкянда ола билелер. Тюкян ве къавехане —
экиси бир сачакъ алтында.
Оджа тюкянгъа кирди. Къатран ве куфьлю макарон къокъулы, дым больме ичерисинде
Талип бир озю отурмакъта эди. Усеин оджаны корьген сонъ джылмайды. Оны
къучакълады, аркъасыны таптады. Озюнинъ оджагъа якъын ве садыкъ экенини сездирмек
истеди.
— Кельдинъизми, Усеин оджа? — деди тюкянджы. Биз деликлерине бенъзер
козьлеринен оджанынъ потюклеринден тутып, къалпагъына къадар тешкерди. —
Хайырламакъ ичюн эвинъизге барып оламадым. Джанынъыз агъырмасын. Дёрменге мал
алмагъа кеттим. Сиз, гъалиба, денъишмегенсинъиз. Эбет, асыл да денъишмегенсинъиз!
Токътаргъазы тюкянджыны яхшы биле. О гъает мукъайт адам. Ким-кимнен дост...
кимнен душман, эписинден хабердар.
— Ёкъ! — Токътаргъазы башыны енгильден онъгъа-солгъа къакъытты. — Ич
денъишмедим. Башымдаки эп шу... Харджибиеде тикильген къалпакъ.
Талип курьпе чувалы устюне отурды, оджанынъ сёзлерининъ манасыны анъламагъан
олып, сигар ясамагъа тедарикленди.
— Къаерде джерлештинъиз? — деп сорады о оджадан. — Эски уйдеми?
Оджа, тюкянджынынъ суалини тасдыкълап, башыны къакъытты.
— Ишлеринъиз насыл? — деди Талипке. — Алыш-вериш тавлымы?
Талип сигарыны тутандырды, тютюнни ичине чекип, джигерлерини толдурды.
— Файдасыз... — деди о. — Тютюн агъызындан кесек-кесек олып чыкъты. — Агъалар
менден мал алувны бийсинмейлер. Кепеден озь адамлары кетирелер. Джалангъач
койлюнинъ кучю тек упакъ-тюпекке джете... ат мыхы, чамашыр сабуны, кунайлан майы,
терен калош, ракъы... — Талип бойле деп, джылмайды. — Ракъы арув кете. Ничюн
десенъ, халкъ къаарьли. Ичсе, джуреги джазыла. Озюнъиз? — тюкянджы курьпе чувалы
устюнден турып, беш-тахтагъа якъын кельди. — Учь джылдан бери къаерде эдинъиз? —
деп сорады ондан. — Тавлыкъ джакълардамы?
Талип Харджибиеде ильки пейда олгъан вакъытта… Трабзон бетлерден кельген эди,
базы кишилер онынъ лафыны анъламай эдилер. «Сен не тильде сёйленесинъ? Лаз
тилиндеми?» — деп куле эдилер. Талип яш эди... чёль шивесини тез огренди. Оджа
тюкянгъа киргенде, кенди шахсиети Талип ичюн буюк меракъ догъургъаныны бильди.
Лякин, бу, оджаны ич раатсызламады.
— Бир талай Коккозьде яшадым, — деди Усеин Шамиль. — Сонъ Ай Васылда...
министр мектебинде ишледим. Шай деп тургъанда, ичери он эки яшларында огълан бала
кирди. Осюк сачлары кунештен къызаргъан, тёпеге тикленгенлер.

— Бар, Меджит акъайгъа айт, къаве кетирсин! — деди онъа Талип ве иляве этти. —
Усеин оджа ичюн, де!
Бала енъи адамгъа тааджипленип бакъты-бакъты… ниает, кулюмсиреди. Таныды оны.
Къапугъа догъурылгъанда, оджа баланы омузындан тутып, токътатты.
— Керекмей, — деди Усеин оджа, — якъында эвде ичип чыкътым.
Бала оджагъа бакъып хайлы вакъыт ырджайып турды, сонъ аралыкъ къапу ичинде
гъайып олды.
Оджа сагълыкълашып, тюкяндан чыкъты.
Тышарыда айны шу сыджакъ укюмран эди. Ер ве ява пек къызгъан, адам сербест
нефес алувдан аджиз. Токътап турмакъ мумкюн дегиль... бир де-бир якъкъа юрьмек, яхут
башны талдагъа тыкъып къуртулмакъ керек. Лякин талда ёкъ. Кетмек керек. Къайда? Кене
эвгеми? Эки афта эвде мусафирлернен отурды, къонушты. Кяфи дегильми? Бу кой Усеин
оджа ичюн ябаний дегиль. Онынъ ташында-топрагъында, адамларынынъ козь ярыгъында
Усеин оджанынъ замети, севгиси бар. Учь йыл эвельси сокъакъта оджаны корьген киши,
башыны бельгедже эгильтип, селям бере эди. Къарчыгъаларда эсли-башлы адамлар
корюнмейлер. Олар шимди... чёльде хызметтелер.
Оджа елькеси устюне тайгъан къалпагъыны огге джылыштырды, къумлу ёлгъа тюшип,
араба излери узерине баскъалай берип кетти. Онъа Ибраим оджа Къараманов иле
корюшмек керек. Чюнки эвден ойле ниетнен чыкъкъан эди. Усеин онынънен якъын
мунасебетте эди. Бакъыр черели, ири кевдели бу адам Усеин оджа иле анълашмакъ ичюн
тиль тапа, Усеин онъа ишана. Ибраим оджанынъ козьлеринде бунар ёкъ, бакъышлары
темиз. Озю таракъташлы.
Ёл бою адымлар экен, къафасы эп агъырлашты, ичинде фикирлер эп уймелештилер. О
Таир оджаны да тюшюнди. Таир Бурнашны... рус тили муаллимини, Таир
балаларымызгъа рус тили огрете. Мен ана тилимизни. Эгер рус тилини мукеммель бильсе
эдим, мен де окъутыр ве... озюмде буюк къанаат, хошнутлыкъ ис этер эдим.
Менделеевнинъ элементлер джедвели. Тюпсюз ильмий менба! Элементлер. Эбет!
Тапылмагъан элементлер. Тапыладжакъ элементлер! Ах! Русчаны эйи бильсе эдим!
Къач керелер шиир язувны быракъмакъ ичюн тевбе эттим. Башыма ялынъыз дерт,
гъам-гъуса кетирген бу зенааткъа лянетлер окъудым. Ёкъ. Быракъып оламадым.
Пушкинни тилимизге терджиме этсем, кедерни унутам, алемде шиириет деген шей
барлыгъындан ифтихар этем. Ёкъ… шу сёзлерни насыл унутырсынъ?
Джанлы чешме, севги чешмеси,
Эки гуль эдие кетирдим санъа!
Сусмаз шырылтынъны севем сенинъ,
Мефтюним мазюн козьяшынъа.
Сенинъ кумюш тамчыларынъ
Къальбиме салкъын чыкъ киби сепиле.
Сен тёкюль, ах... севинч чокърагъы!
Шырылда... башынъа кельгенлерни сёйле!1
Усеин бу эки бейитни бир отурышта терджиме этти. Къараламасы. Ойле олса да,
аджайип аэнк олып эшитильди. Оджа о сатырларны озю ичюн эшитилир давуш иле
окъуды. Сонъ, индемейип, эп юрьди.
О, бу койни терк эткен эди. Кери чагъырдылар. Къайтып кельди. Оджа текрар сюкют
муляазагъа алынып кеткенини озю сезмей къалды. — Ничюн? Джемааткъа яхшылыгъым
ичюнми? — деп сорады о ве озь-озюне итираз этти. — Ёкъ! Мында мени севмегенлер де


бар. Менимле корюшкенде, оларнынъ къаны бозула, юзьлери когерип кетелер. Ойле экен,
Харджибиеге ничюн къайтып кельдим? Мени мында не беклей?
Не беклей? Оны кимсе бильмей. Не оджанынъ озю, не де джемаат. Ничюн къайтып
кельди? Чюнки оджа бу койде ильки мектепни ачты. Адамларгъа къараны танытты.
Козьлерини орьткен зульмет пердесини йыртып, алып — атты, ярыкъны косьтерди. Сонъ,
бу япкъан ишини озю бегенди, ондан ифтихар этти. Тек бу дегиль. Ёкъ... тек бу дегиль.
Оджанынъ юрегинде уюгъан севги бунда, бу койде уянды. Аджире адлы араретли,
акъыллы къызны бу койде севди, онъа эвленди. Аджиреден Нурие догъды. Нурие чокъ
яшамады... вефат этти. Онынъ яныгъы вакъытында къоджа ве къадын койден сюргюн
этильдилер.
— А! Усеин муаллим! Сизни корьген бей олсун!
Оджа сескенип, токъталды. Бу кимнинъ давушы аджеба? Эсиндеми? Ёкъса, сефердеки
джаяв аскер киби, тюшюнде эшитильдими. Этрафына бакъынды. Узун эвнинъ ешиль
араба къапусы огюнде Аджы-Эрбаин, эки элини къурсагъы узерине къавуштырып,
кулюмсиреп турмакъта.
— Ёл басып отьменъиз, муаллим! Эвимизге буюрынъыз!
Аджы-Эрбаин... бу — Харджибиеде дюньягъа кельген энъ зенгин кишининъ эвде
Къураннынъ джылтында язылгъан ады. Койлерде онъа Аджиредин Эмирзакъ огълу
дениле.
— Тешеккюр, Аджы-Эрбаин эфенди! — деди Усеин оджа, сагъ элини кокюси узерине
къойды. — Аджеле ишим бар.
— Келир-кельмез... недайын иш? — Аджы-Эрбаин кобегине къадар чезик кольмегини
дёгмелемекте олып, оджагъа догъурылды. — Тийран кирип, бир къаве ичмесенъ, джаным
агъырыр!
— Башкъа вакъытта келирим. Шимди... афу этинъиз!
Лякин Аджы-Эрбаин оджанынъ сёзлерини динълемеди ве эшитмеди... къалын,
къыскъа къолларынен онынъ билегинден къап-къач этип тутты, чекип эвине алып кирди.
Керчек, Аджирединнинъ къолларындаки кучь оджанынъ озюнде де ёкъ дегиль, ама... тек
къолларында. Аджирединнинъ исе... турушынынъ, юрюшининъ, лафынынъ озю — кучь.
Онынъ ады, къыяфети — акимиет, джебриет. Аджирединге, тирелювден эйи нетидже
беклемек мумкюн дегиль. О себептен Усеин оджа таби олды.
Ири, улькюн ода ичинде миндерлер устюнде эсли-башлы кишилер отурмакъталар.
— Эфендилер! — деди эв саиби, къырмызы, черели, толу мучели... темиз кийимли
мусафирлерге мураджаат этип. —Бакъынъыз... ким кельди?
Кишилер Усеин оджаны корьген сонъ, айретле козьлерини котерди, элесленип онъа
бакътылар. Оджа миндер устюндеки кишилерни таныды. Джемаледин, Аджы-Абдуразакъ,
Бакъы Бариев, Ресуль эфенди, Эбу-Бекир, Адиль байлар... ёкъ, Усеин оджа оларны
унутмады.
— Хош кельдинъ, муаллим! — деди энъ четте отургъан сарышын Адиль бай... къуру
мучесини бираз огге беререк, эки къоллап оджанынъ элини сыкъты. — Харджибиени бир
ташлап кеттинъ. Зан этсем, бир даа ташлап кетмезсинъ.
— Мерамым ойле, — оджа башыны енгильден къакъытты, элини онынъ авучлары
ичинден чекип алгъан сонъ, кокюсининъ сол якъына басты. — Корюшювимизден гъает
мемнюним!
— Биз де... балаларымызнынъ оджасы сагъ-селямет экенлигинден хошнутмыз, — деди
Аджиредин.
Эв саиби бу сёзлерни озь ляйыкъатына юксек къыймет берюв, алидженап корюнюв
ичюн айтты. Оджа, эльбетте, эписини анълады. Башкъалары ерлеринден турмадылар.
Оджа оларнынъ кибарлыгъыны сезмеген олып, озюнинъ незакет борджуны там
къаидесинен эда этти. Эр бирининъ огюне келип, къолуны алды, ал-хатир сорады. Ниает,
Аджы Эрбаин Усеин оджагъа отурмакъ ичюн ер теклиф этти. Озю де отурды. Эбу-Бекир
бай къыскъадан фатиха окъуды.

— Кельгенинъден хаберим олды, — деди Аджиредин. — Бизим якъкъа бир корюнип
кетерсинъ, белледим. Корюнмединъ. Насыл? Темелли кельдинъми?
— Эбет! — деди оджа. — Къысмет олса...
— Сизни... апсханеде деп эшиткен эдим. — Эбу-Бекир бойле деп отургъанда
акъсырды. Элиндеки фильджанынынъ къавеси тельгенди, тизлери узерине тёкюльди. О
фильджанны деръал табакъ устюне къойды. — Якълыш олса керек. Не дейсинъиз, Усеин
оджа?
— Апсханеде? Менми? — оджа тааджипленди, омузларыны къысты. — Зан этсем, бу
сизинъ озюнъизнинъ арзунъыз эди. Шимди мени сербестликте корип, хаялынъыз
къырылгъанына языкъсынгъангъа бенъзейсинъиз! Мен апсханеде олмадым. Ай Васылда
Министр мектебинде муаллим эдим.
Оджанынъ бу сёзлеринден сонъ Аджы-Эрбаин, Эбу-Бекир, Джемаледин бир-
бирлерине бакъыштылар.
— Министр мектебинде? — Эбу-Бекир белини догърултып, сары кирпиклерини сыкъ-
сыкъ ойнатты, элесленип къалды. —Ай Васылны... о аджайип койни ташлап, бу такъыр
чёльге кельдинъизми?
Къапу акъырындан ачылды. Белине мавы, къыйыкъ шал багълы яш къадын утансырап,
гульгюли чере иле ичери кирди, Усеин оджанынъ огюне итиятле къаве къойды.
— Эбет! — деди Усеин оджа, къадын чыкъкъан сонъ. — Ойле яптым!
— Зевкълы адамсынъыз сиз... — деди Джемаледин. — Инсан даима ямандан —
яхшыгъа ынтыла. Сизде эр шей аксине!
— Харджибие яман ерми? — деди Усеин. — Яман олса, озюнъиз ничюн мындан
кетмейсинъиз? Джемаат чагъырды, мен кельдим. Ред этип оламадым. Сизинъдже, бу не?
Яман ишми?
Джемаледин эфенди тюз-тёпе къалпагъыны чыкъарып, тизи узерине къойды, ири,
къырмызы явлыгъынен манълайыны ве елькесининъ терини силип алды, къалпагъыны
текрар башына кийди.
— Джемаат? — Эбу-Бекирнинъ самайларындаки къан дамарлары, эеджандан
къабарып чыкътылар. — Ким о джемаат дегенинъ?
— Койнинъ эалиси, — деди Усеин оджа.
— Ёкъ, — Джемаледин кийик сеснен къычырды. — Беш-он къарабаджакълыдан
джемаат олмай. Джемаат бизлермиз, — къолунынъ къатий арекетинен янындаки
адамларны косьтерди. — Сизге, Усеин оджа, бу малюм олмакъ керек.
Бир аягъыны килим узерине узатып, дигерини тизден буклеп отургъан Аджы-Эрбаин,
къакъына берип, аркъасыны ястыкътан къуртарды.
— Афу этинъиз! — деди о, Джемалединге эгилип, — Усеин оджаны учь бучукъ йыл
дегенде корьдик. Алыны-хатирини сорав ерине, онынъле давагъа тутундыкъ. Бу
мусульманлыкъ дегиль. Усеин оджагъа джиддий лафынъыз олса, онынъ ичюн башкъа ер
ве башкъа вакъыт тапынъыз! Оджа меним эвимде мусафир... унутманъыз!
— Менимки дава дегиль, Аджиредин! — деди Джемаледин бай. — Мен бу койде
кимнинъ насыл укъукъкъа малик экенини онъа хатырлатмакъ истедим. Джемаат
чагъыргъан экен! Я биз? Биз чагъырдыкъмы? Сёз келими, онынъ Харджибиеге келеджеги
сизге, Аджредин эфенди, малюм эдими?
— Малюм эди... — деди Аджы-Эрбаин. Керчектен де малюмми эди, бундан,
оджанынъ озюнинъ хабери ёкъ, лякин индемеди. — Риджа этем, бу лафны кесейик?
Фильджанны Усеин оджагъа таба джылыштырды. — Буюрынъыз къавенъизге, муаллим!
Джемаледин ве Эбу-Бекир, эв саибининъ джанбаз муамелесине тааджипленип, бир-
бирлерине козетти, боюнларыны къысып алдылар.
— Бир шей анъламайым... — деди Эбу-Бекир.
— Мен, аксине, эписини анълайым, — деди Джемаледин... ве мыйыкъ астындан
кулюмсиреди.

— Озюнъизнинъ якъларда... о къолай татлыкъта не бар? Не ёкъ? — деп сорады Адиль
бай, оджадан. — Кечиниш бир джорукъмы? Ёкъса, кене такос питеми?
— Башкъа не олур беллединъиз? Къалакъаймы? Тазе къоюн этими? — Джемаледин
озь башына хахылдап кульди. — Къалакъай пиширмек ичюн сары май керек. Татта о
къайдан кельсин?
Иш такос питеде дегиль, — деди оджа, джиддий черенен. — Татнынъ ихтиярында
багълар ве багъчалар бар. Къайда айлансанъ, мейва.
— Я ногъайда? — деди Эбу-Бекир. — Ногъайда богъдай... эт бар!
Лякин бу уфакъ лакъырды эди. Онынъ ичюн Усеин оджа сёзюни узатмай кесе къойды.
Такос пите акъкъындаки лаф, мыскъыл тарзында олса да, шубесиз, оджанынъ койге
къайтып келюви акъкъындаки муляазаны четке бурмакъ ичюн айтылды. Муляаза,
акъикъатен, четке бурулды, ама онынъ акъаретли руху денъишмеди.
— Учь йыл къалакъайымызны ашадынъыз! — деди Эбу-Бекир, оджагъа. — Ама
Коккозьлюлерге айтып, бизге бир маджар татлы согъан кетирип оламадынъыз... ири,
тёгерек согъан. Чанакъ къадар. Билесинъизми?
— Чюнки, Эбу-Бекир эфенди, мен оджам, — деди Токътаргъазы, озюни джоймайып.
— Туджджар дегилим. Мен сизлер ичюн... ондан да къыйметли ишлер яптым.
Джемаледин ве Аджиредин отургъан ерлеринден тельгенип алдылар. Козьлерине чёп
тюшкен киби, козь къапакъларыны тез-тез ойнаттылар. Туджджар не? Оджа не? Арадаки
фаркъны тайин этюв устюнде тюшюндилер. Оджагъа итираз этсинлерми, этмесинлерми?
— Бедава керекмей, — деди Джемаледин, акъаретленген алда. — Акъчасынен...
— Билем… акъчасыз иш ёкъ, — деди оджа. Назары огюндеки табакъ устюндеки
фильджангъа тюшти. Ичиндеки къаве артыкъ сувып, къалгъан эди. «Алып бир ютум
ичейим де, лафны сонъ девам этейимми экен...» деп къолуны фильджангъа узатмагъа
ниетленди... къолу озь-озьлюгинден кери чекильди. Субетчилер онъа козетип, ненидир
беклеп отургъанларыны эслеп, алель-аджеле фикирлерини топлады.
— Иш тек акъчада дегиль, — деди оджа. — Ёл узакъ. Уфачыкъ тат атлары
чыдаялмайлар. Ай Петри асты койлюлери малны Кезлев, Ор, Мелитополь бетлерге алып
кетип саталар. Ама бу якъларгъа кельмейлер. Эвель-эзельден ойле! Ничюн, бильмейим!
«Бир маджар согъан...» бу джиддий лакъырды дегиль... уйдурма иш. Бу ердеки
адамлар, озьлерининъ коюндеки оджанынъ не Сарайменден, не Керлевуттан, не Къазан
Типтен, не Такъылдан, не Баш Авулдан, не Джав Тёпеден, не Къаз Авулдан, не Узун
Аякътан, не Чёнгелектен... ич бирисинден олмайып, узакътан, тап Ай Петри беттен,
эльдиректе, шу фодулы Коккозьден келип, Харджибие балаларына илим-тербие огретем
деп, къафаларындаки мийлерини коньделенлеп тюрткелеви, бу тюс-тёпе
къалпакълыларнынъ юреклерини учь бучукъ йылдан бери тырмалай берип, устьлеринде
терен яралар ачкъан эди. Оджаны учь йыл эвельси койден джонеткендже, агъалар бир
якътан Керчь, дигер якътан Кефе полис назарети мемурларынынъ къолларына ве
джеплерине акъчалар къыстыра берип, яз-къыш чапкъалап, аштан-сувдан кесильген...
ниает, Трандафилиди оджаны бу койден алып кеткен сонъ, шадлыкълы омюрге
иришкенлери ичюн пек севинген эдилер. Шимди оджа кене Харджибиеде. Ёкъ! Ёкъ! Оны
Харджибиеге текрар алып-келюв джемаатнынъ элинден келеджек иш дегиль. Бунда бир
икмет бар. Джемалединнинъ иддетленювинде эсас бар. Оджа койден бир дефа
чыкъарылды. Бир даа чыкъарылмаз. Джемаледин буны бильмей. Бильмегени себебинден,
оджаны корер-корьмез, иддетленди. Иддетленип иш япмакъ мумкюн дегиль. Аджы-
Эрбаин илекяр ве мукъайт. «Бир маджар татлы согъан...» Харджибие агъалары ичюн
керек шейми? Ёкъ. Согъандан макъсат — дава чыкъарув. Отуз эки ат. Аджы-Эрбаин бу
ерлерни ишлемек, бу айванларны асрамакъ керек. Татлы согъан! Эльтиген ялысындан
Кавказ бетке бакъып пармагъыны азачыкъ къыбырдатса, эртеси куню Темрюктен онъа учь
геми сабзеват кетириледжек. Иш согъанда дегиль. Иш шунда ки, Усеин муаллим къайтып
кельди. О, ярын Керчьтеки ишчи дернеклерининъ азаларынен текрар тапышаджакъ,

джемаатнынъ мийини кене тёнтерюв иши иле мешгъуль оладжакъ, вель-асыл, Харджибие
акъкъында губернатор азретлери индинде осал фикир догъаджакъ...
— Ойле, Усеин оджа! — деди Джемаледин, лакъырдыгъа екюн чеккен киби. — Биз
сени чагъырмадыкъ. Сен... кельдинъ.
— Эбет, мен кельдим, — оджа онынъ сонъки эки сёзюни текрарлады. — Чюнки
генчлигимнинъ кучюни... къальбимнинъ араретини, истидадымны илькиде бу койге
бердим. Бильмиш олунъыз, эгер мени сизлер... — О Джемалединге ве Эбу-Бекирге элемли
назар атты. — Эгер мени бу койге сизлер чагъыргъан олсанъыз... кельмез эдим.
Джемаледин ве Эбу-Бекир айрет ичинде, къырмызы, этли къапакълы козьлерини бири-
бирлерине догърултты, индемей къалдылар. Хайли вакъыт кечти, Аджы-Эрбаин ири
кевдесини бир къакъытып алды.
— Ша-ай! — деди о, алчакъ ве зеэр тамлар давушы иле. — Мен чагъыргъан олсам да
кельмез эдинъизми?
— Сиз?... — оджа козьлерини ерде тёшели килимге догърултты, бираз сусты,
тюшюнди, башыны тёпеге котерген сонъ, акъырындан терсине къакъытты. — Ёкъ! —
деди оджа. — Сиз чагъыргъан олсанъыз да кельмез эдим.
Аджиредин аркъасыны дивар ястыкътан къуртарды, огге узанып, килим устюндеки
тютюн къутусыны алды.
— Манъа бакъ, бедбахт оджа! — деди о, ичтен къайнап, ташып, — Кефе уезди полис
идареси башлыгъы Караганский волостларгъа зияретке чыкъса, меним эвиме келип, эки
кунь мусафир олмагъандже къайтмай. Бу санъа малюмми? Флигель-адъютант Дунаев
мени корьсе, теменна берип кече. Акъылынъ ериндеми сенинъ? Мен чагъыраджагъым
да... Усеин оджа кельмейджек!? Ойле де келирсинъ! Кельмей бакъчы! Бу сефер сенинъ
Харджибиеге келювинъе мен рухсет эттим. Сарайменден бу койге исе... о вакъытта ильки
сеферде, Эбу-Бекирнинъ кефалети иле кетирильдинъ, — о Усеин оджанынъ омузындан
тюртип алды. — Унутмакъ керекмей!
Оджа кулюмсиреди, индемеди. Онынъ аягъы юкълагъан, къыбырдатып оламай, чокъ
чекишти... бекледи. Уюшыкълыкъ чезильген сонъ акъырындан аякъкъа къалкъты.
— Афу этинъиз, эфендилер! — деди о. — Манъа кетмек керек.
Сагъ къолуны кокюси узерине басты, козьлери севиесинедже котерип, ашагъы
эндирди, сонъра къапугъа догърулды. Аджы-Эрбаиннинъ агъызындан, татар эвинде адет
олгъан «ашыкъманъыз, Усеин оджа! Отурынъыз! Тезден аш азыр оладжакъ...» фелян-
тюген сёзлер, эльбетте, чыкъмады.
Аякъкъа турды. Мусафир босагъадан тышкъа атлайджакъта, табакъ устюндеки толу
фильджан козьлерине чалынды.
— Къавенъизни ичмегенсинъиз де, Усеин! — деп къычырды артындан Аджиредин.
Мусафир эв саибининъ сёзлерини эшитмеген, олып, софада аяккъапларыны кийди,
аркъасына айланып биле бакъмай, ёлгъа чыкъты.
Аджы-Эрбаин аралыкъ къапудан, оджанынъ артындан бир талай козетип турды, сонъ
тирсегинен уйтеп къапыны орьтти.
Оджа артына айланып бакъмады, ёлнынъ ортасына тюшип, аджеле-аджеле кетти. Бу ёл
— башкъа... оны эвге алып бараджакъ ёл дегиль, лякин оджа ичюн эмиети ёкъ. О сагъына-
солуна бакъмай, адымлады.
Эппи ёл кечкен сонъ эвлер, къаралтылар сийреклешти козьлерининъ къыйыгъындан
узун кольге корьди. Токъталды… элесленип бакъты, огюнде бычма таш диварлы, кирамит
дамлы бина турмакъта эди. Озюнинъ, Усеин оджанынъ мектеби. Бинагъа якъын кельди.
Этрафыны айланып чыкъты. Бурунынынъ уджуны джамгъа тиреп, къолуны козьлерине
талда этип, пенджереден ичке бакъты. Ичте, бир диварда мыхкъа джогърафия харитасы
илинген. Дигер диварда Гаспринскийнинъ сурети асылы. Ерде эренделенген тахталар
тертипсиз алда яталар. Ралелернинъ къапакълары устюнде пычакънен чешит арифлер
ясалгъан. Язы тахтасынынъ боясы силинген. Кимер диварларнынъ сывавы кочькен. Таван
акъкъан. Ичериде кимсе ёкъ. Къапу килитли.

Оджа пенджереден чокъ бакъып турды. Ичеридеки левхалар ве эшьялар акъырын-
акъырын бунарланды, думан ичинде къалды, корюнмез олдылар. Бираздан... улькюнлик
ичинде парлакъ, ири ода асыл олды. Диварлары тазе акълы, табаны боялы. Енъи ралелер
устюнде аджайип кийимли огълан ве къыз балалар отуралар. Олар, дерске кельгенлер,
оджаны беклейлер... Сыныфнынъ къапусы ачыкъ. Усеин Шамиль кире. Талебелер аякъкъа
къалкъып, тебессюмли, хош чере иле оджагъа козетелер.
— Селям алейкум, севимли чоджукъларым! Меним тазе гоньджелерим! — дей оларгъа
оджа.
— Алейкум селям, къыйметли оджамыз! — деп джевап берелер балалар. — Коюмизде
чокъ вакъытлар корюнмединъиз. Узакъ сеяатларда эдинъизми? Сизни пек сагъындыкъ!
— Мени сагъындынъызмы? Усеин оджа да сизсиз яшап оламады! Къайтып кельди...
Энъ арттаки раледе начар огъланчыкъ аякъкъа къалкъа, бир къучакъ чичек кетирип,
оджагъа такъдим эте, аякълары уджларында юкъары котерилип, онынъ элини опе ве,
ашыкъмайып, лиякъат иле кетип, текрар озь ерине отура. Усеин оджанынъ козьлеринде
яшлар йылтырайлар. Элиндеки къалын саплы, кучюк япракълы, къырмызы бедерли
чичеклерге юзюни эгильте, олардан чыкъкъан кунеш, ель... чёль къокъусы къальбини
охшай.
— Буларны къайдан узьдинъиз? — деп сорай оджа, тааджипленип. — Кеч мевсимде.
бу къургъакъ йылда?
Чоджукълар гизлиден бир-бирлерине бакъып, кулюмсирейлер.
— Танъда турып, денъиз бетке кеттик, — дейлер огдеки ралелердекилер, — о саильде,
ёсунлы ташлар арасында осе... Чалыкъ Тотай дейлер онъа!
Оджанынъ омузы устюне агъыр къол энди. Оны ихтият иле силькитти... оджа
силькинтини дуймады. Башы пенджереге мыхлы киби, юзю джамгъа таялы, индемей
турды. Къол оджаны кучьлюдже къакъытты. Оджа абдырап, кери чевирильди. Огюнде
адам кольгеси корьди. Бу ким? Бу ким? Ёкъ, о кольгени танып оламады. Кунь баткъан,
чёллер узерине артыкъ къаранлыкъ чёккен. Оджа аля тереп хаял ве тасавур ичинде.
— Усеин! — деди къолнынъ саиби. — Сизге не олды? Кейфинъиз ёкъмы? —
оджанынъ аркъасы сувукъ тер иле къаплы эди. Онынъ тени титреди. Куреклери
къакъынып алдылар. Оджа Ибраим Къарамановны зорнен таныды.
— Бурскунь дерслер башланаджакъ, — деди Усеин Шамиль, эеджанлы алда, —
мектепнинъ ичине сипирки урулмагъан.
— Къасевет этменъиз, Усеин... — Къараманов онынъ къолтугъына кирип, араба ёл
бетке етекледи. — Таир оджагъа эписи малюм. О чарелер корер.
— Бина хырпалангъан, — деди оджа. Къарамановнынъ сёзлери къулакъларына
кирмеди. — Кедиклер де...
— Пара ёкъ, Усеин. Сиз кеткен сонъ Джемиет Хайрие джан берди. Артыкъ кимседен
ярдым ёкъ.
Эки муаллим эвлер арасындаки сечилир-сечильмез ёл бою ян-янаша кеттилер.
Узакъта, чёльнинъ биткен еринде, къырмызы ёлакъ узангъан. Чёльде отлап къалып,
кечиккен сыгъырлар къаралтыларгъа къайтмакъталар.
Ибраим Къараманов къырмызы черели киши. Усеин Шамильден эслидже. Харджибие
мектебине кельгени дёрт йыл. Балаларгъа рус тили ве джогърафия дерслери окъута.
Оджалыкъ хызметинде теджрибели. Дерслер маалинде къатты. Талебелер иле муамеледе
джиддий. Ондан къоркъалар. Багъда ишлеп, юзюм ашап, денъиз авасынен яшап
алышкъан. Таракъташлыларнынъ эписи киби, Къарамановнынъ озю де бедендже кучьлю,
кучаре тереги киби къавий. Бу ешиль адада сонъки йылларда юзь береяткъан сиясий
вакъиаларгъа мунасебети насыл? Къафасы не иле бант? Усеин Шамиль бу хусуста бир
шей бильмей. Бильсе, фена олмайджакъ, чюнки озю ичюн бу пек муим. Къарамановнынъ
исе Усеин оджа акъкъында тасавуры кучюк дегиль. Усеин койде олмагъанда, Ибраим
онынъ акъкъында чокъ лакъырдылар эшитти. Яхшысыны да, яманыны да. Чёльде сабан

сюрип, арман басып, замет корип кечинген адамлар Усеин оджаны урьметлеп анъдылар,
онъа озьлерининъ севги ве муаббет серветини багъышладылар. Башкъасынынъ эмеги
эсабына байыгъанлар ойле япмадылар. «Аллагъа шукюр! Фесатчыдан къуртулдыкъ!» —
деп кольмеклерининъ якъаларыны силькиттилер.
Усеин Шамиль буларны биле. Бильгени ичюн Харджибиеге къайтып кельди.
Экиси лакъырды эте-эте кете эдилер, Къараманов токъталды. «Мен мында яшайым, —
деди оджагъа, янашадаки топракъ дамлы эвни косьтерди. — Кирейик, Усеин эфенди,
къаве ичейик! Урьметли мусафирим олунъыз! Бизде чекиниледжек кимсе ёкъ. Къадын…
бир де огълан.» — Усеиннинъ козьлерине ялварыр киби бакъып турды. Усеин
агъызындаки сигарыны алып, ерге ташлады. Потюгинен басып, эзди. Ишарет
пармагъынынъ уджунен мыйыгъыны бир солгъа, бир де сагъгъа сыйпады, незакетли
суретте ред этти. «Тешеккюр, Ибраим эфенди! — деди о. — Илериде вакъытымыз олур,
чокъ корюширмиз, иншалла!»
Усеин оджа сагълыкълашмакъ истеди, лякин Къараманов оны ялынъыз быракъмады,
озгъарып кетти. Усеин бугунь чокъ юрьди, чокъ эшитти. Теэссураты кучьлю. Харджибие,
эвельки киби, къоркъакъ, мутеассип кой. Гъыртлагъына ильмек илинген тура... А! —
десенъ, олар... Аджы Эрбаиннинъ эвиндекилер, йипни тартаджакълар. Гъыртлакъ
сыкъыладжакъ. Джемаатнынъ такъдири даа бетер оладжакъ. О себептен эр кес сюкют
алда. Илериде не оладжакъ? Оладжакъмы асыл да бир шей? Койлюнинъ ондан хабери ёкъ.
Койлю Аджирединнинъ Эбу-Бекирнинъ, Джемалединнинъ къолунда ишлей. Ишлемесе,
ачлыкътан оледжек. Агъызыны ачса — узакъ, сувукъ Сибирь, Курек джезасы. Не чаре?
Суса... Такъдирине таби олып отура. Фезада исе... Ер курреси озь кочери этрафында эп
дёне.
— Сиз Сибирьге сюргюн этильгенсинъиз, — деди Къараманов оджагъа... басыкъ
сеснен. — Джемааткъа ойле денильди. Албуки...
— Ёкъ! — деди Усеин оджа. — Мен ялы боюнда ишледим. Къадын озю
Харджибиели... коюне асрет олды. Къайтып кельдик. Кельдик... ишим юрерми,
бильмейим. Харджибие муреккеп кой. Оны анъламакъ кучь. Бай, молла... ве эмекчи адам,
— оджа токъталды. — Бу исе бизим эв.
Бана Къарамановнынъ эви огюнде олып кечкен левха бу ерде текрарланды. Усеин
оджа Къарамановны, беш дакъикъа да олса, эвге кирип-чыкъмасыны риджа этти.
Къараманов тешеккюрлер бильдирди. Энди кеч олгъаныны, эвге къайтмакъ кереклигини
анълатты, лякин Усеин Шамиль исрарлы адам... Ибраимнинъ изаатына къанмады. Оны
зорлап эвге кирсетти.
— Бакъынъыз, баба! Мен энди балабан огълан олдым! — ичериден Аджиренинъ
ифтихарлы, отькюр давушы эшитильди. Къарысы Даниял олып, лакъырды этмекте эди. —
Къапуны озюм ачам, озюм япам. Анама ярдым этем.
Усеин оджа ичериге козетти. Кичкене Даниял аячыкъларыны керип, тыпыр-тыпыр
юрьмекте. Бабасыны корьген сонъ тентиреди, ерге йыкъылды. Йыкъылгъанына
ынджынды... агъламагъа ниетленип, шыншыкълап башлагъанда, Аджире баланы
къучагъына алды. Азбаргъа чыкъмакъ ичюн къапу бетке чевирильгенде, Къарамановны
эслеп, айретте къалды.
— Ва-ай! Ибраим оджа! — деди Аджире... Къараманов иле чокътан ашна киби.
Албуки, Ибраим оджа акъкъындаки тасавуры — Усеин оджадан эшиткен уфакъ-тюфек
фикирлерден ибарет олып, озюни корьгени ёкъ эди. Ойле олса да, Къараманов экенини
бир корюште бильди. — Айып этменъиз! Эвге кирген шорбаджынынъ тек озюдир,
белледим. Хош кельдинъиз! Буюрынъыз ичери!
Къарамановны кишилик одагъа етеклеп кирсетти, миндерге отуртты, озю ашхане
бетке кетип, гъайып олды. Усеин оджа софада быджагъыны чыкъарып, дивардаки чюйге
ильди. Аякъларындаки орьме, эски чорапларынен давушсыз келип, Ибраимнинъ янына
отурды, агъач тютюн къутусыны онынъ огюне сюрип къойды. Бирер сигар ясап, кибрит
иле тутандырдылар. Субет эппи къызышкъан маальде Аджире ханым къаве кетирди. Эки

оджа хошнут алда къаве ичтилер. Ичти ве мектепнинъ бугуньки алы ве келеджеги
акъкъында фикирлештилер. Кой джемаатынынъ аяты Аджы-Эрбаин ве Джемалединнинъ
къоллары арасында къысылды. Мектепте дерслер джедвелине дюньявий фенлер
кирсетювге рухсет ёкъ. Усеин Шамиль кечкен йылларда енъи фенлер, енъи усуллар ичюн
не къадар гъайрет эткен... енъи фенлерге мусаадени губернатордан насыл
мешакъкъатларнен алгъан эди! Энди эписини енъиден башламакъ керек оладжакъ.
Ибраим оджа къавесини ичип, фильджаныны тепис ичине къойгъан сонъ, козьлерини
эв ичинде бир манасыз анда-мында кездирген вакъытта, назары тесадюфен кемане
узерине тюшти. Кемане сандыкъ устюнде, бир чети мавы шербентинен орьтюли алда
ятмакъта эди. Якъында оны бирев элине алып бир шейлер чалгъангъа бенъзей.
Ибраимнинъ череси севинч нурларынен айдынланып кетти.
— Бу назик алетнинъ тилинден къайсынъыз анълай? — деп сорады о эв саибинден,
козьлеринен сандыкъ бетке ишарет этти. — Озюнъизми? Ёкъса, Сеит-Джемильми.
Усеин кулюмсиреди. Бу суальнинъ берилюви биринджи кере дегиль. Кемане козьге
чалынмасын деп, оны къач керелер башкъа ерлерде сакълап бакътылар, лякин эр
сеферинде бир себеп тапылып, кемане бу одагъа кетирильди, иши биткен сонъ даима бу
ерде къала берди. Энди Аджире оны сакъламай. Эвге ильки кельген адамларнынъ эписи
кеманени корип, айретлене. Усеин бунъа артыкъ алышты. Лякин... тиль оджасы ве кемане!
Бу, адамлар ичюн бирден анълашыла къоймай.
— Ёкъ! Озюм... — деди Усеин Шамиль. — Джаным сыкъылгъан вакъытта, яйны бираз
шыкъылап бакъам.
— Яхшы этесинъиз... — деди Къараманов. — Кемане аджайип шей... языкъ ки,
чалмакъ озюмнинъ къолумдан кельмей.
Усеин оджа Ибраимнинъ сёзлерини такъдир этип, кулер юзьнен башыны саллады.
— Бизим якънынъ койлеринде адет ойле... Эр кес бир де-бир алетте чалмакъ керек.
Той олса, чалгъыджы къыдырылмай.
— Чалгъыджылар меселесинде бизим Таракъ Ташта да къытлыкъ сезильмей тургъан,
— деди Ибраим оджа. — Шимди насыл бильмейим, койден кеткеним эппи олды.
Мусафир тосат-тосат кеманеге бакъа берди. Сонъки куньлерде бу эвде булунгъан
дигер зияретчилерге бенъзеп, Ибраим оджа да кеманенинъ сесини эшитмек истеген киби
сезильди. Усеин оджа буны дуйды. «Акъикъатен.. енъи мусафирге бир шейлер чалып
косьтерейимми экен...» деп тюшюнди Усеин Шамиль. Лякин, къапу аралыкъланды,
босагъанынъ о бир якъында Даниял корюнди. Усеин алель-аджеле турды... чапып-барып
огъланны къучагъына алды, багърына басты, къальбининъ теренликлеринде азиз сёзлер
тапып чыкъарып оны охшады. Янагъындан опьти. Огъул бабасынынъ юзюне бакъты-
бакъты, пармагъынен онынъ козьлерине тюртти, баба исе баланынъ пармагъыны
агъызына къапты, энъкъастан тишлеген олды. Даниял шахылдап кульди. Баба текрар
огълунынъ козьлеринден, янакъларындан опьти. Бала тунчыкътымы, джаны сыкъылдымы,
Алла бильсин, кийик сес чыкъарып агълады. Аджер, эр вакъыттаки киби, етишип кельди,
Даниялны алып кетти.
— Огъланнынъ машалласы бар, — деди мусафир, къапу япылгъан сонъ. — Алла
бахтлы этсин, — къутуны ачып, кене сигар ясамагъа тутунды. — Къызынъыз да бар эди
дегильми? О къайда?
— Къызымыз... Нурие вефат этти, — деди оджа. — Джаны дженнетте олсун. Даниял
Ай Васылда догъды.
Эв чым-чырт кесильди. Къомшу одада аш пиширюв иле мешгъуль не Аджиренинъ ве
не де аптесининъ давушы чыкъмады. Сюкюнет чокъ вакъыт девам этти. Ниает, Шамиль
субетни денъиштирди.
— Бизге джыйылып, текаран лакъырды этмек керек, — деди о. — Дерслерде,
талебелерде интизам олмасы ичюн оджалар шурасы тешкиль этильмели.
— Таир оджа да о фикирде. Сизинънен къыраитлер акъкъында да лакъырды этмек
истей.

— Ничюн менимнен? Эпимизнен лакъырды этсин! Сеит-Мамбет Ырызкельдиев
къайда?
— Язда Керчьке кеткен эди, — деди Къараманов. — Бельки энди кельгендир, — о
пенджереге чевирильди, тышарыда... ай ярыгъы алтындаки ниаетсиз чёльге бираз
козьэтип отурды. — Бир кунюмиз къалды, — деди о озь-озюнеп лакъырды этер киби. —
Кимерде адамлардан шикяетлер эшитиле... «Балаларымызда ислям дини акъкъында
тасавур ёкъ», дейлер. Сизинъ адынъызны да анъалар. Хусусан Джемаледин бай... онынъ
фикириндже, Усеин оджа койде бир йыл даа къалгъан олса, джами де къапаладжакъ экен.
— Джемаледин бай янълыша. Мен талебелерге Къуран да окъуттым, намаз
къылувны... атта джума куньлери минареде эзан окъувны да огреттим. Озюм буларгъа,
эльбетте, нафиле замет деп бакъам.
Усеин бойле деп... сусты. Къарамановдан джевап бекледи. Фикирини такъдир этерми-
этмезми? Такъдир этмесе, итиразы неде? Ама мусафирнинъ череси денъишмеди. Не айрет.
Не азап, не де нефрет... бир шей сезильмеди. Ичтен сакин корюнди. Оджанынъ ичтимаий
адиселерге назары Ибраимге, гъалиба, эвельден малюм эди, о себептен тааджипленмеди.
— Усеин эфенди, — деди о, ич бекленильмеден. — Мумкюн олса, шу аджайип алетте
бир шейлер чалынъыз. Давушыны сагъындым.
Эв саиби, Ибраим оджанынъ риджасыны табиий арзу деп къабул этти. О мектепте
талебелерге ана тили огрете, тарихтан, эдебияттан баас эте. Тюркю огренюв дерсине
кемане чалып, «зиль тута», озю йырлап косьтере. Кимерде дерслерден сонъ, аткъа минип,
кой ичинде кезине, чёллерге чыкъып кете. Ат устюнде отурышыны корьгенлер бегенелер.
Онынъ хызмет фаалиети гъает кениш. Усеин Шамиль ялынъыз оджа дегиль... бедиий
эсерлер язув иле де мешгъуль. «Ветан Хадими»нде, «Терджиман»да, «Шура»да ве дигер
тюркий улькелер матбуатында Усеин Шамиль Токътаргъазы имзасы иле эсерлери дердж
этиле. Халкъ оларны севинч ве итирам иле окъуй. Ама муневер кишилер муэллифнинъ
эвинде озю иле корюшкен вакъытта: «Оджа! Озюнъизнинъ шиирлеринъизден
окъусанъыз... динълейик!» деген адам олмады. Санки олмады. Бойле юксек незакет бизим
саде татарда ёкъ. Шимди миндер устюнде аркъасыны дивар ястыкъкъа таяп отургъан
Ибраим оджа ойле теклифте булунса эди, Усеин оджа къальбни якъыджы шиирлеринден
базыларыны хошнутлыкъ ве котеринки аэнк иле окъур эди. Ама Къараманов «…бир
шейлер чалмасыны» риджа этти. Не ичюн? Юреги назик, вуджудынынъ уджейрелери
адден-ашыкъ сезекли экени ичюнми? Музыка санатындан пек анълагъаны ве севгени
ичюнми? Ёкъ! Шай... тойларда ве джыйынларда къулакълары кемане ве даре сесине
алышып къалгъаны ичюн.
Оджа ойле белледи. Бельки Къараманов санайы-нефисе авескяры, бельки музыкадан
чакъкъан адамдыр?! Онынъ кенъ омузларына, гульгюли ве сакин чересине бакъып,
къальбиндеки ислерини тайин этмек эм мумкюн, эм мумкюн дегиль. Усеин оджа
Къараманов акъкъында не биле? Чокъ шей бильмей!
Ондан да башкъа, Къарамановнынъ бу эвге ильки келюви. «Эв саиби исе мусафирнинъ
къулу...», мусафир не десе, оджа оны япмагъа борджлу. Эв саиби еринден къалкъты,
сандыкъ устюнде козьлерни охшап, сусып яткъан кеманени элине алып, аркъасыны
ченгеси астында къысты, теллери узеринде яйны бир ойнатып алды, сонъра
къулакъларындан бура-бура кеманени, ниает, динге кетирди. Теллер озь давушларыны
тапкъан сонъ, оджа чалды. Чалды ве джошкъун сеснен тюркю сёйледи. Языкъ... тюркю
чокъкъа сюрмеди.
Сокъакъ бою гезме, яврум, тоз олур,
Эллере ачма сырынъны, сёз олур!
Гелир баарь, гуллер ачар, яз олур,
Севги ичюн айлар, йыллар аз олур! —
деп тургъан вакъытта тышарыда къапу къакъылды. Кемане сусты. Оджа алель-аджеле
софагъа чыкъты. Софада ачыкъ къапу босагъасы устюнде Таир Бурнаш турмакъта эди.

Артында, кольгеде, Сеит-Мамбет Ырызкельдиев корюнди. Сонъки учь йыл ичинде
мектепте, Усеин оджанынъ дерслерини Сеит-Мамбет берип кельген. Таир оджа,
бойлуджа, арыкъ киши. Сеит-Мамбет чёкюк, толу.
— Зияретинъизден гъает мемнюним, — деди оларгъа Усеин. — Буюрынъыз,
эфендилер!
Оджалар ичери чекинип, сакъынып кирдилер.
— Биз, Усеин эфенди, ишнен кельдик, — деди Бурнаш. — Бурскунь дерслер башлай.
Сиз, эгер янълышмасам озь дерслеринъизни береджексинъиз! Ойле дегильми?
«Озь дерслеримни!.. Ана тилимними? Думанлы дагъларда чобанларнынъ
къавалларында инълеген нагъмелер киби джазибели, татлы, чам къокъувлы, денъиз
ренкли, дюльбер тилимизними? Усеин оджа асыл да, ер юзюнде озь аятыны онсуз тасавур
этип олгъанмы?» — деп тюшюнди о.
— Къыйметли мусафирлер! Отурынъыз, бир къаве ичейик! Ондан сонъ ишлер
акъкъында къонушырмыз. Гедже узун.
Харджибие отсуз-оленсиз топракъкъа япышып къалгъан юз йигирми учь ханелик кой.
Этрафы — бошлукъ. Берекетли топракълар дёрт-беш байнынъ къолунда. Ёкъсуллыкътан
къуртулмакъ истеген койлю олардан кирагъа топракъ алып, ашлыкъ сача, арадаки
анълашувгъа бинаэн, ернинъ акъкъыны я пара, яхут захиренен тёлей. Ойледже, койлю
эсини топлап ала. Ойле киши — не бай эсап этиле, не де — фукъаре. Кирагъа топракъ
алмагъа чареси ёкъ койлюлер баласы-чаласынен байнынъ чёллеринде ишлей, кузьде ер
сюре, ашлыкъ сача, язда чалып, арман баса... бу мешакъкъатлы хызметлери ичюн дегерсиз
микъдарда захире алып, онынънен кечинелер. Кимерде койлюге къатанен тийген уфакъ-
тюфек ер мейданлары — такъатсыз топракъ олып чыкъа. Анда ашлыкъ сачмакъ, бостан
асрамакъ мумкюн олмай.
Куньдюз киши, койни бойлап юрер экен, башыны текаран котерип, дженюпке козетсе,
Къара денъизни коре. Денъиз койге якъын, лякин денъизге Харджибиеден де якъын
койлер бар. Таш Къачыкъ, Къаз Авул, Такъыл, Чёнгелек, Эльтиген... булар денъизнинъ
саилинделер. Шу койлернинъ эалиси куньдюз-гедже, яз-къыш денъиз авасы иле нефес
алып, яшай. Ама инсанлар пек зевкълылар. Симеизде догъгъан адамгъа ялыбойлу, дейлер.
Къарангъытта дюньягъа кельген кишиге — ялыбойлу демейлер. Албуки, Симеиз де,
Къарангъыт да бир денъизнинъ ялысында. Бу аятнынъ хатасымы, ёкъса, адамларнынъ
перишанлыгъымы? Бильмейим!
Усеин оджа... озю? О да ялыбойлу, лякин Коккозь къайда? Денъиз къайда?
Дуракънынъ бу худжур таинаты ве такъсиматы акъкъында кимсе тюшюнгени ёкъ. Ондан
да башкъа, Симеиз бетте догъгъан ялыбойлу озюни имтиязгъа акълы киби ис эте,
Къарангъытлынынъ ялыбойлу экенлигини исе кимсе бильмей... сезмей. Усеин оджа
бугунь мектептен къайткъанда бу хусуста тюшюнди. Тюшюнди... ве озь башына
кулюмсиреди. «Талийнинъ джильвеси...» деп ташлады ичинден.
Усеиннинъ эвинде дёрт оджа арасында аджеле олып кечкен мушавере окъув мевсими
арфесинде вазиетни денъиштире бильмеди. Мектеп бинасында диварларнынъ сывавы
тюшкен, таваны акъкъан, дерс кедиклери ипрангъан алында дерслер башлады. Мында
Усеин оджа ичюн эр шей чыкъылмаз чытырман дагъ олып корюнди. О себептен кимсеге
индемеди. Вакъыты келир, япыладжакъ ишни япар. Шимдилик мевджут тертипке таби
олмагъа меджбур. Къач куньлер кечкен сонъ, уйкен сыныфта, дерслернинъ биринде
Осман Акъчокъракълынынъ «Ненкеджан ханым» эсеринден балаларгъа айры кесеклер
окъуп, изаат берип тургъан вакъытында таван-къыш кошесинде къарарып тургъан
орюмчек ювасы козьлерине чалынды. Пек гонъюльсизленди. Ама оджаны
гонъюльсизлендирген амиль тек орюмчек авы дегиль эди. Онынъ чокъ йыллыкъ
оджалыгъы нетиджесинде ана тили окъутув саасында эльде эткен къыйметли усуллары
амелияттан бутюнлей котерильген, оларнынъ ерине Сеит-Мамбет оджанынъ усуллары

темеллештирильген… бир вакъытларда Усеин оджанынъ огюнде бу ралелер узеринде
отурып, тасиль корьген талебелер мектепни битирип кеткенлер. Усеин Шамиль ёкъ
вакъытта онынъ илимлери енъи сыныф балалары ичюн арткъач танылгъан. Сарф-нау
дикъкъаттан тюшип, аптийик ве Къуран окъув ичюн вакъыт арттырылгъан. Оджа
талебелерге къыраит окъуттырып бакъты, сохталар киби, кевделерини огге ве арткъа
саллай берип, созукъ макъамнен окъудылар. Сеит-Мамбет оларгъа медресе
къылыкъларыны огреткени анълашылды.
Бойлеликле, ишлер пек акъырындан кочип, сонъра зар-зоруна джылышып кеттилер.
Кузь кельди. Чёльде ерлер сюрюльди — ашлыкъ сачылды. Сонъра ягъмурлар, къарлар
ягъды.
Балаларгъа исе эп илим огретмек керек олды. Олар физиканы, эндесени, риязиятны ве,
ниает, ана тилимизни, эдебиятымызны бильмек кереклер. Лякин оларны ялынъыз
«Хавадже-и субьян» ве «Къылавуз» ярдымы иле огренмек кучь. О себептен, зарур
китапларны Усеин Шамиль озю язды. Язды... талебелерни олар вастасынен окъутты.
Генчлик окъуса, тасиль корьсе, акимиет сиясетининъ инджеликлерини анълайджакъ,
миллетнинъ менфааты огърунда курешеджек, деп тюшюнди Усеин оджа.
«Миллетнинъ менфааты?.. Ким о, миллет дегенимиз? Ким окъумакъ керек? Саде
койлюми?» Усеин оджанынъ къулакъларында Эбу-Бекирнинъ давушм чынълады.
Элесленип, этрафына бакъынды, балчыкълы улькюн сокъакъ сусмакъта эди. Кимсени
корип оламады. Давуш текрарланды: — «Койде он бала окъутмагъа акъкъынъ бар! Зияде
окъутсанъ, алгъан келиринъе ортакъ оладжакъмыз».
Оджанынъ аякъларында терен калошлар, балакъларынынъ уджлары орьме чораплары
ичине тыкъылгъан, балчыкълы ёл бою тайгъалап, чарпынып кельмекте. Къалпагъыны ве
къашларыны къар баскъан. Череси сылангъан ве къызаргъан.
Эвнинъ къапусыны ачып, софа ичине аякъ баскъан эди, ашханеден Аджире ханым
чыкъа къалды... элиндеки ири бакъыр таванынъ устю къапакънен орьтюли олып, озю
атеште пек къызгъан, эки якълап тутмасы къолайсыз олса керек, къоджасына бир назар
ташлап, алель-аджеле козьден гъайып олды. Оджа чонтукъ тонуны ве къалпагъыны
чыкъарып, устьлериндеки къарны ачыкъ къапудан тышкъа эгилип, къакъты, дивардаки
уджу юкъары къайтыкъ къалын демир чюйге ильмеге онъайтлангъанда, Аджире текрар
софада пейда олды.
— Мужде меним, — деди о къоджасына, шенъ ве хошнут сеснен: — Мужде! Мужде!
Анъладынъызмы?
Оджа тонунынъ джебинден талебе дефтерлери дестесини чыкъарып, оларны эки
элинен кокюси узерине баскъаны алда, къарысына айретле козетип турды. Эвде
аятынынъ, мектепте хызметининъ бир уджу-дигер уджуна кельмеген вакъытта, мужде...
худжур шей!
— Апакъай! Меним къафам бом-бош, — деди о, зорнен кулюмсиреп, — эсрарлы
сёзлерни анъламакъ ичюн къабилиетим ёкъ.
— Насыл эсрар? Махарич беринъиз! Бермесенъиз, не экенини айтмайджагъым!
Аджире джильвели, юксек давуш иле кульди.
Оджа ерсиз хахылдылардан асабийленген киби олды. Къызарды, агъарды, лякин
къадынны ынджытмагъа истемей, сабыр этти. Сабыр эттими? Ёкъ! Тамагъына ярчыкъ
санчылгъан киби, боюныны огге созып, тааджипленди, юткъунды: «Аджерге не олды,
аджеба?»
— Ма! — деди о къарысына. — Тут! Менде башкъа суюнч ёкъ.
Элиндеки дефтерлерни къарысына узатты, Аджире дефтерлерни алып, кишилик
одагъа кирди. Бу онынъ эр кунь акъшам, оджа мектептен кельген маальде, озь-
озьлюгинден, анъсыз суретте япып, чокътан алышып къалгъан кучючик хызмети... Усеин
Шамиль онынъ пешинден кетти.
— Аджире, мени азаплама! — деди о. — Зарф ичиндеки шей эр вакъыт севинчли
олмай. Бельки мужде бериледжек шей дегиль!

Къадын сандыкъ устюнде джыйылы тёшеклер ве ёргъанлар арасына элини тыкъты,
мавы ренкли зарф чыкъарды. Зарфнынъ устюнде чокътан-чокъ муурьлер, имзалар,
ракъамлар булунмакъта эдилер ки, мухтелиф почта шубелеринде дефаларджа ачылып,
тюрлю цензуралар тарафындан тешкерилип, текрар япыштырылгъаны корюнип
турмакъта.
Оджа зарфнынъ бир четини йыртты. Ичиндеки кок джылтлы, нефис орьнекли,
китапчыкънынъ кенарындан тутып, ихтиятле чекип чыкъармакъта эди, къоллары
къалтырады, пармакълары джансызлангъан киби, керилип кеттилер. Зарф ерге
тюшеяткъанда, Аджире оны аман челип алды... ачты. Ичинден «Налеи Къырым» чыкъты.
Шиирлер китабы.
— Эй, Аллайым! — деди Усеин Шамиль. — Манъа бу кунни... бу шефакълы кунни
косьтердинъми? — козьлери яшланып кеттилер. — Сен не яптынъ? — деди Усеин юксек
сесле Аджиреге. — Меним къыйметли Аджирем! Сен манъа дюньяларны багъышладынъ!
Мен энди саадеттен ве месудиеттен дели олурым. Мен бу кунни дёрт йыл бекледим.
Шимди коре бильдим. Ах! Бу кунь! Бу насыл кунь?
— Улу ишлернинъ башлангъычы мешакъкъатлы ола, — деди Аджире ханым. Онынъ
юзю, ниает, ачыла башлады. — Сонъу, иншалла, хайырлыдыр. Сиз буюк эдип
оладжакъсынъыз! Мен сизинъ ичюн даима ифтихар этеджегим!
Усеин оджа, аятта сёзге къытмыр, къарысынынъ бу алидженап фикирлеринден пек
тесирленди. Оны къучакълады... мераметли козьлеринден опьти.
— Къыйметли Аджире! Санъа суюнч бермек ичюн джеплеримнинъ ич бирисинде эки
ша тапып оламадым. Мен фукъаре оджам ве кучюк эдибим. Сенинъ даима шад аят
сюргенинъни истейим, ама элимден кельмей.
— Мен шакъа эттим, — деди Аджире. — Бир шей керекмей. «Налеи Къырым»нынъ
озю экимизге улу эдие.
Усеин кучюк китапчыкъны орьнекли, кок джылтына чокъ бакъып турды. «Муаллим
Усеин Токътаргъазы эсери, — деп язылы эди онынъ джылты устюнде. — Къарасувбазар.
З.У. Роган матбуасында таб олунмыштыр. 1910 с.» Оджа хошнут ве миннетдар чере иле
кулюмсиреди. Китапны ачты. Козьлери, бир вакъытларда кенди къолунен язылып,
чокътан унутылгъан мукъаддемеге илиштилер. «Эфендилер! «Налеи Къырым»нынъ назми
бир алим, бир эдип дегильдир. Бельки бир къач сенелер мектеп горьмиш, медреседе
булунмыш, мамафие, он-он беш сенелерден бери миллете хызмет арзусы иле татар
чоджукъларынынъ башында дурмуш бир генч муаллимдир...»
Усеин мукъаддемени окъур экен, китапнынъ озю гъает енгиль экенини сезип,
айретленди. Саифелерини къарыштырып бакъты. Китапта секиз эсер дердж этильген.
Секиз шиир... Ничюн секиз? Муэллиф наширге къыркътан зияде эсер такъдим эткеп эди.
Энъ зенгин мундериджели энъ нефис шиирлери китапкъа кирмегенлер. Оларнынъ
такъдири насыл, аджеба? Китапны зарфтап чыкъаргъан вакъытта кендини ер юзюнде
бирден бир бахтлы адам ис эткен Усеин Шамильнинъ череси артыкъ денъишти,
къасеветке далды.
Бир элинде китап, дигеринде — йыртыкъ зарф иле миндер узерине отурды. Чокъ
вакъыт агъызындан сёз чыкъмады. Аджире ханым де ашханеге чыкъмакъта, де емек
савутлары иле ичери кирмекте... чыкъып-кирген сайын оджанынъ ёргъун арекетлерине ве
сёнюк юзюне козетмекте. Аджире къоджасынынъ табиатыны биле. Оны асабийлендирмек
ичюн чокъ шей керекмей. Азачыкъ севинч... яхут кедер — кяфи.
Пармакълары арасындаки зарф оджагъа, насылдыр, къалынджа киби кельди. Ачып
бакъты... эбет, зарф ичинде мектюп де бар, окъуп бакъты. Окъур экен, бенъзи текрар
айдынланды.
— Я Рабби! — деди оджа, фикирини не иле ифа этмеге бильмейип. — Бу насыл кунь?
Мектюп Абдурешид Медиевден эди. Оджаны ичтен арарет алды, тени сувукъ тер
ичинде къалды. Мектюпни эеджанлы сеснен окъуды.

«Азизим, Усеин эфенди! Дёрт айдан фазла вакъыттыр ки, нерде олдыгъынъыз биле
малюм дегиль. Кеченлерде Къарасувбазарда тесадюфен Феми эфендийи горьмемиш
олсам, сизи Коккозе гидип араяджакътым. Ниает, «Налеи Къырым» дюнья юзю горьди.
Сизин ве... беним — эбет, беним де, биринджи эвлядымыз. Теэссюф ки, таб ичюн вермиш
олдыгъынъыз мензумелер, чельтене-хырпалана, пек аз микъдарда нешир этильди. Ничюн
бойле олды? Себебини кендинъиз эйи билиёрсынъыз. Иш бурасындадырки, биринджи
китабынъыз нешир олунды. Къалан эсерлеринъизи, иншалла, экинджи китабынъызда
окъурыз. Бунъа эминиз.
Селям ве итирам иле — Абдурешид. 1911 с. февраль 9. Къарасувбазар шеэри».
Мектюп бойле мукъайт ве къыскъа эди. Усеин оджа онда озь шубелерине изаат тапып
оламады. Бир шейни сезди ки, Медиев келеджек заманны беклей, онъа инана.
Эки бучукъ йыл эвельси Усеин Шамиль Ай Васыл мектеби муаллими экенде,
Къарасувбазар шеэрине кельген эди. Келювден макъсады — озь эсерлерининъ китабыны
таб этюв эди. Бу иште онъа ярдым косьтерюв, ялынъыз Абдурешид эфенди Медиевнинъ
къолундан келеджегини билип, «Ветан Хадими» идареханесине кирди, Медиевнен
корюшмек умюдинен дегиль... онынъ ал-азырда не ерделигини хадимлернинъ бир де-
биринден сорап бильмек истеди. Лякин идареханени танылмаз, харабе алында корип,
айретте къалды. Къапулары ачыкъ, эльязмалар йыртылгъан, ерге сачылгъан, былашыкъ
потюклер астында тапталгъанлар. Одалар ичинде вакъыт иле ичильген сигарларнынъ ве
инсан терининъ баш айландырыджы, агъыр къокъусы диварларгъа синъип къалгъан.
Хадимлерден кимсе ёкъ.
Усеин оджа юрегиндеки кедерини не иле бастырмакъны бильмей, тюшкюнленип,
текрар ёлгъа чыкъты. Къалдырым четинде, дут тереги алтында тюзгюн мучели, яш
Аблямит Шейх-задени корьди. О «Ветан Хадими»нде месуль кятип вазифесинде эди. Эки
эски таныш, козьлерини бири-бирлерине чевирди, ябаний кишилер киби бакъып
турдылар. Селямлашувны унуттылар.
— Бу Ну-Туфаны... не демек ола?— деп сорады ондан Усеин оджа, алчакъ, эзгин сесле
ве иляве этти: — Себеби не?
— Мусадере... — деди Аблямит Шейх-заде. Къолунынъ терс якъынен козьлериндеки
яшларны сильди. — «Ветан хадими» энди ёкъ!
— Бизлер... гъарип оджалар, бир шей эшитмеймиз, бильмеймиз, — деди Усеин
Шамиль. — Олгъан-кечкен вакъиалар акъкъында кимсе хабер этмей!
— Хабер этильсе, къолунъыздан бир шей келирми эди?
Усеин оджа джевап берип оламады, боюныны бурды, омузларыны къысты.
— Бир меним къолумдан не келир эди? — деди о ве озь — суалине озю джевап берди.
— Ич бир шей!
— Идареханенинъ тинтильгени учь афта... — деди Шейх-заде. — Къапу-пенджере
гедже-куньдюз ачыкъ. Ичериси ашыр-нешир. Эр кунь бу ерге келем, айланып-уйрюлип,
къайтып кетем.
— Бельки Абдурешид эфенди бир чарелер корер, — деди Усеин оджа, — къайдан
билейим... бельки укюметке мураджаат этер, газетаны гъайрыдан ачтырыр?!
— Абдурешид эфенди... эбет, бир кере даа тырышса фена олмаз эди. Лякин иш, зан
этсем, энди тек рухсетте дегиль.
— Даа неде?
— Газета чокъ борджланды. Абунеден тюшкен акъчагъа Отузлы Молла Челебининъ
бир озюнен эсап кесип оламайджакъмыз. Башкъалардан алынгъан одюнч параларны
айтмайым. Шимди энъ муим иш — Абдурешид эфендини борджлардан къуртарып
алмакъ.
— Баш муаррир къайда? — деп сорады Усеин оджа. — Акъмесджитке кочип кеттими?
— Асан Сабри эфендими? Ёкъ! — деди Шейх-заде. — Базиргян Мамутнынъ
къавеханесинде. Бу ерде... эки адым. Чагъырып кетирейимми?

— Ёкъ! Ёкъ! — деди Токътаргъазы алель-аджеле. — Манъа Абдурешид эфендининъ
озю керек. Бу маальде оны къайда тапмакъ мумкюн?
— Ялынъыз беледиеде... шеэр управасында, — деди Аблямит Шейх-заде.
О Къаравуллар Мейданына насыл чыкъмакъ мумкюнлигини тариф этти. Усеин оджа
Аджем Мааллеси бою кетеджек. Къара Чораны кечеджек. Шор Джами янында солгъа
буруладжакъ.
Оджа, Аблямит Шейх-задеге тешеккюр этип, тула тёшели къалдырым бою акъырын-
акъырын кетти. Медиев иле озь меселеси хусусында насыл субет этеджегини тюшюнди,
чюнки «Ветан Хадими» къапалгъан. Муреттиплер «Терджиман» басмаханесине авушкъан,
китап таб этюв хусусында энди, итимал, лакъырды ола бильмез.
Иште, шеэр управасы. Оджа улькюн софа бою баштан-башкъа юрип, ачыкъ
къапулардан одаларнынъ ичине козетип чыкъты. Абдурешид Медиевке бенъзер адам
корип оламады. Япыкъ къапу огюнден кечкенде, беледие башкъаны... — шеэр гъалавасы,
деген сёзлерге назары тюшип, токъталды. Пакъыл киби, къапу ачылды, ичериден бакъыр
черели, эсли киши чыкъты. Оджа абдырап, кери чекильди. Чекильмеген олса, къапунынъ
демир сапына урунаджакъ эди. Лякин бу адам... бу таныш чере ким? Трандафилиди
дегильми аджеба?
Киши коридорнынъ тирсегинде токъталды, элиндеки картон джылтлы, ири дефтерни
къарыштырып, ичинде недир къыдыра башлады. Къарыштыргъанда, къалын елькеси
узеринде оджанынъ назарыны ис этсе де, эмиет бермеди, чюнки бу мусульманлыкъ
улькесинде, пыштавлы адамны корип де, агъызыны ачып, сейир этмеген адам олмай.
Оджа гизлиден кене бакъты. Пыштавлынынъ сабыры тюкенип, онъа башыны котерди.
— Кимни беклейсинъ? — деп сорады о Усеинден рус тилинде.
— Абдурешид эфенди Медиев иле корюшмек истейим, — деди оджа.
— Бугунь зияретчилерни къабул куню дегиль. Чаршенбеде келирсинъ!
Мен Ялта уездинден кельдим.
— Фаркъы ёкъ, — деди пыштавлы, энди татарджа, — истесенъ, Эрзурумдан кель!
Картон джылтлы дефтерни къолтугъына къысты, къапу бетке юрюш эткенде, бирден
токъталды.
— Бана бакъ! — деди о, артына айланмайып. — Биз сенинъле горюшкенми эдик?
— О! Самсон Харлампиевич дженаплары! — Не демек олсун? — деди Усеин оджа,
онынъ янына келип. — Эки йыл эвельси мени Харджибиеден алыкътыргъан эдинъиз!
Хатиринъизден чыкътымы?
— Девлет хызмети, къардеш! Эр шей къафада турмай. Мен энди яш дегилим.
— Бу идареге насыл тюштинъиз, Самсон Харлампиевич азретлери?
— Насыл тюштим? — бир козюни юма берип, азачыкъ кулюмсиреген сонъ,
коридорнынъ тёрюне, эмен къапугъа ишарет этти. Ишанчлы достларым ёкъ дегиль... олар
эйиликлеримни унутмайлар. Чагъырдылар... Ишим эльверишли!
— Кефеде ишлемейсинъизми?
Оджа бойле дегенде, Самсон дешетли сарсынтыдан абдырар киби, кучьлю иркильди,
сонъра янашадаки скемле устюне отурып, явлыгъынен манълайындаки терни силе
башлады.
— Анда, Кефеде, къардеш, фена иш олды, — деди о ниает, — кабак банъа пятлады.
Бир йылдан бери бурада Багъча Эли волосты идаресиндейим!
Усеин оджа онынъ насыл хызметте экенини сорап бильмек истеди, етиштирип
оламады, Трандафилиди юньлю, къалын сол къолуны шапкесининъ къаснагъына
токъундырып, теменна берди, наллы чызмаларынен тахта тёшемени гурьсюльдетип,
коридор бою кетти. Къапу янына баргъан сонъ, артына айланды, алчакъ давушнен:
«Менълибейден мукъайт ол, муаллим! — деди Усеин Шамильге, — оджаларны...
эпинъизни сатыджы о дыр. Ве тек Харджибиеде дегиль — бутюн волостта. Бени беляя
къалдыран да шу хамутчы олды».

Оджа софа бою кери къайтты. Беледие дие язылы къапуны ачып, ичери кирди. Тар
одада демир долап янында эслидже почта мемуры отурмакъта. Почта мемуры экени
шапкесинден белли. Ода ичинде тютюн чокъ ичильген. Таван астында мавы думан
асылып къалгъан. Пенджеренинъ бир къанаты ачылса, думан тышкъа чыкъаджакъ, ичери
темиз ава киреджек. Бу иш кимсенинъ хатирине кельмей.
— Сизге ким керек? — деп сорады почта мемуры оджадан, — Беледие башкъанымы?
Оджа, онынъ суалини тасдыкълап, башыны къакъытты. «Эбет! Онъа беледие
башлыгъы керек». Албуки, шеэр гъалавасы узурына кирмек ичюн къомшу одагъа кечип,
башкъан ярдымджысы Арон Тадашкъа мураджаат этмек керек экен. Тадаш разы олса,
текрар бу одагъа кирип, невбет беклемек шарт. Усеин оджа еринден къалкъып, янаша
одагъа кирди. Тадаш иле лакъырды этти. Ярдымджы Токътаргъазынынъ эсерлери иле
таныш адам экен. Шаирнинъ озю иле корюшювден гъает мемнюн экенини бильдирип,
оджанынъ къолтугъындан тутты, оны етеклеп шеэр гъалавасынынъ ишханесине кетирди.
Кабинетнинъ ортасында къаверенкли эмен маса. Этрафында юксек аркъалыкълы
креслолар. Ерде орьнексиз, къалын килим тёшели. Маса башында Медиевнинъ озю
отурмакъта. Мыйыгъынынъ уджлары юкъары къайтыкъ. Сачлары сол якътан джик
ачылып, сагъ тарафкъа таралгъан. Устюнде кок костюм, беяз кольмек, чырышлы, юксек
якъа, къара къыскъа галстук. Креслоларда ве дивар ядындаки вьяна курьсюлеринде
отурыджы озю яшта ве бираз эслидже адамлар араретли къонушмакъта эдилер ки, Тадаш
иле Усеиннинъ ичери киргенлерини дуймай къалдылар. Оджа зийнетли оданынъ четинде,
къапу янында токъталды. Арон Тадаш ихтиятле Медиевнынъ янына келип, къулагъына
нелердир пысырдады. Беледие реиси козьлерини къапу бетке догърултты, дивар янында,
аякъ устюнде тургъан Усеин Шамильни корьген сонъра, еринден къалкъып онъа таба
юрюш этти.
— Азизим, Усеин эфенди. Бизим тахт-ы идаремизге… бизим къаламызгъа насыл кире
бильдинъиз? — деди о Усеинге, шакъа тарзында. Абдурешид эфенди Усеин Шамильни
умютсизден пейда олувындан пек эеджанланды ве севинди, — шеэрге мутебер
адамларнынъ келювинден меним, гъалаванынъ, хабери ёкъ. Айып дегильми манъа?
Токътаргъазы эки адым илери аткъандже, Медиев онынъ янына етип кельди, эки дост
киши бир-бирининъ кучагъына атылдылар. Сёзлери ярым къалгъан меджлис
иштиракчилери, башларыны чевирип, эки кишининъ корюшювиндеки самимиетке
дикъкъатле козетип отурдылар.
Ал-хатир сорашкъан сонъ, Медиев мусафирни кишилерге такъдим этти, оны озюнинъ
янашасында йымшакъ къырмызы креслогъа отуртты. Адамларнынъ эксериси шеэр
беледие башлыгъына айрет ве тебессюмле бакъты. «Токътаргъазыны такъдим этювге не
аджет? — дедилер олар бир-бирлерине. — Эсерлери эпимизге белли». Абдурешид эфенди
айретленювнинъ манасыны анълады, нитеким ифтихарле кулюмсиреди. Меджлис
иштиракчилери арасында акъырын-акъырын сагъыр вельвеле котерильди, кимсенинъ
сёзю, кимсеге анълашылмады чюнки лакъырды мусафирнинъ пейда олувы мунасебетиле
башласа да, бираздан сонъра кенишлеп башлады. Меджлисте ёрулгъан адамларда бири-
бири иле къонушув ичюн зарурет сезильди. Бу, беледие реисине, Токътаргъазы иле
азачыкъ олса да, къонушып алмагъа имкян олды. Сеслер ятышкъан сонъ, Медиев
мусафирге, меджлис хусусында изаат берювни ляйыкъ корьди.
— Мезкюр мушавереде беледие ве Джемиет Хайрие векиллери булунмакъталар, —
деди о эдипке, — шеэримизни тертипке чекюв, джиазлав устюнде лакъырды этемиз.
Геджелери эали сокъакъкъа чыкъувдан аджиз. Джадделерде къаранлыкъ. Электрик
ярыгъы ёкъ.
Беледие реиси Усеин оджагъа шеэрдеки ишлер акъкъында сёйледи, оны таныштырды.
Усеин оджа буны шереф оларакъ къабул этти, чюнки кабинет ичиндеки адамларнынъ
эксерисини ильки корюши. Дигер джеэттен мезкюр меджлис иштиракчилери арасында
татарлардан башкъа, урум, караим, къырымчакъ, эрмени, булгъар векиллери де мевджут
экенлиги себебинден, Медиев онъа туташ эр кесни такъдим этти.

Сулейман Али эфенди Моллаев акъкъында сёйлегенде, онынъ мутеракъкъий джемаат
хадими сыфатында миллет ичюн япкъан хызметлерини тафсилятлы суретте сёйледи.
Сулейман Али эфенди хусусындаки сёзлер битмек узьре эди, назары дигер алидженап
шахс узерине тюшти. Дивар янында беяз креслода сыгъып оламай, бир аягъынен четке
тиреле берип отургъан Сеит-Ахмед Челебиевнинъ Джемиет Хайриени яшатувда
косьтерген аталыгъыны анълатты. Абдурешид эфенди шеэрни гузеллештирюв ве
меденийлештирювде фаалиети джумлеге малюм дигер хайырпервер зиялыларны да эстен
чыкъармады. Бекир Къалафат, Сеит-Умер Тарахчы, Фетта Абдураманов, Базиргян Мамут
акъкъында эеджанлы ве хошнутлыкъ иле изаат берди. Усеин Шамильге такъдим этильген
шахслар эксериетле паралы олмакъле, халкъ ичюн хызмет этиджи, окъумыш кишилер
эдилер.
Усеин Шамиль бана кабинетке кирип, дивар янында токъталып, индемей тургъан
маальде, адамларнынъ черелериндеки ёргъунлыкъны корьгенде, меджлиснинъ, Алла
бильсин, не вакъыттан бери девам этип, энди, гъалиба, битмек узьре экенини эследи.
Беледие башлыгъы эдипни кишилерге такъдим этип чыкъкъандже, мушавереде енъи
фикир сёйлемеге истекли киши къалмады. Эр кес айтаджагъыны артыкъ айтып битиргенге
бенъзеди. Уезд земство идаресинден кельген ешиль шапкели, къара къаснакълы муэндис
мушаверенинъ бугуньлик ишини семерели таныды. Ярын саба Агъач Базаргъа барып,
электрик станциясы къуруладжакъ ернинъ озюни корьмек зарур экенлигини бильдирди.
Абдурешид эфенди, ярын Агъач Базардан къайткъан сонъ, беледиеде комиссия ишини
девам этеджегини тенбилеп, бугуньки мушаверенинъ иштиракчилерине самимий
тешеккюрлерини изар иле меджлис иштиракчилерине эвлерине даркъалмагъа рухсет
берди.
Меджлистен сонъ Медиев мусафирни Урум мааллесине, озь эвине, алып кельди. Озь
эвине... дейим мен, албуки, эвнинъ саиби Медиев дегиль. Сулейман Али Моллаев.
Абдурешид эфенди мында ичкуев. Асырымыз эки яшында экенде Медиев татарлар ичюн
ачылгъан рус тили мектебини битирип, догъмуш шеэри Оргъа оджалыкъ этмеге кетти,
достлары ойле этип, бойле этип, оны Къарасувгъа чагъырып кетирдилер. Медиев мында
мааллий генчлик иле таныш олгъанда, Сулейман Али Моллаевдеки акъылны ве араретни
бегенип, онынъ якъын досту олды, эвлеринде яшады, ниает, Сулейманнынъ къыз
къардашы Медине ханымгъа эвленди. Ондан бери Моллаевлер иле бир аиле олып омюр
сюрмекте.
Медиев къуру мучели, сачлары сары адам. Козьлери ешиль. Озю юксек, субетдешнен
гъает незакетли. Лакъырдысы яваш. Муамелеси, арекетлери дигерлер ичюн-ибретли.
Башында юфкъа тери къалпакъ, боюнында чырышлы якъа, галстук. Эллеринде
манжетлер. Устюнде кок костюм. Онынъ метанетини ве себатыны там суретте тариф, яхут
тасвир этмек кучь. Саде киши... саде олдугъы ичюн де пек муреккеп.
Бир рус тили муаллими сыфатында, онъа шеэрнинъ зиялыларына якъын киши олмакъ
эльверишли, лякин зиялылар фикир-зикир джеэтинден тюрлю-тюрлюлер. Эр бири озюне
нисбетен айры муамеле истей. О себептен Медиев ихтият, индже усулнен иш корьмекте.
Ойлеликле, Муневерлернинъ урьметине ве севгисине саип. Онъа достлары да ярдым
этелер. Абдулхамид оджа... билимли, теджрибели киши, Медиевнинъ хатири ичюн Ор
шеэринден Къарасувбазаргъа кочип кельди. Мында ерли генчликнен сыкъ-сыкъ
корюшмекте, субетлер кечирмекте, яш-явкъа онъа тез алышты, инанды. Бойле экен,
шеэрде Менсеит Джемилев пейда олды. Озю Эски Къырымлы... паралы, такъатлы эснаф
аилесинде догъма, къырджыман адам. Менсеит рус тили мектебинде окъугъан сонъ,
Петербургда адлие институтыны битирди, тиббий институтта тасиль корьген Аджы Асан
огълу Мустафанен бир эвде яшады. Агъасы Гъазы Джемилев Петербургда Менсеитке
мейва тюкяны ачып берди. Менсеит тиджаретке тутунды дегендже, ишлери юрип кетти.
Муштерилернен тиль тапты... гизли большевик партиясы тешкиляты иле мукем
багъланып, озь аяты ичюн хавфлы авалелерни эда этти.

Менсеитнинъ гъайрет даиреси кениш эди. Озь тюкянына эджнебий мемлекетлерден
кетирильген тюрлю маллар... лимон, портакъал, хурма, инджир, къаве ящиклери ичинден
муим весикъалар чыкъа. Булар — эмиграциядаки инкъиляпчыларнынъ талиматлары,
макъалелери, мектюплери. Тюкян саиби олар акъкъында эрте-ярыкъ тенби этильген.
Тюрлю джасуслар къайнашкъан бу буюк шеэр ичинде Менсеит весикъаларны алып кетип,
адамына такъдим эте. Бу муим ве месуль иш онъа ишанылгъан.
Тюкяндан ят иллерге мейва йиберильгенде, ящиклер ичине Русиедеки гизли
большевик тешкиляты кишилеринден эмиграциядаки адамгъа кягъытлар къоюла.
Марсельде айны хызметни, мейва тюкянынынъ саиби Жерар Боске эда эте.
Дейджегим, Менсеит Джемилев кениш микъяслы ишлерни чевирген адам. О Медиевке
садыкъ. Ама Медиевке садыкъ тек Менсеит дегиль. Медиевнинъ фикирдешлери,
ярдымджылары даа да барлар. Сёз келими — Сулейман Али Моллаев, Абдулфетта
Абдураман, Сеит-Мемет ве Аблямит Шейх-заделер, Бекир Къалафат, Абибулла Зиядин,
Базиргян Мамут, Ибраим Смульский, Осман Сейфуллаев, Абибулла-бай, Сеит-Ахмед
Челеби, Сеит-Умер Тарахчы, Сеит-Али Сарычы... бу адамлар, чаресини тапып,
Къырымнынъ озюнде ве Петербургда, яхут чет мемлекетлерде окъуп, тасиль алгъанлар.
Олар фукъаре дегиллер. Халкъ ичюн хызмет этиджи зиялылар. Муим иш эда этильмек
керек вакъытта акъчаны къайдан тапмалы... деп тюшюнип турмайлар, Къайсыны алсанъ,
Джемиет Хайриенинъ, яхут мектеп комиссиясынынъ азасы. Буны Медиев озю аселет ойле
япкъан, Онда мана бар.
Бу шеэрде татардан беледие башлыгъы ич бир вакъыт олмагъан. Шеэрни караим идаре
эткен, я урум, я эрмени, я да булгъар. Булар, койде топракъта чалышкъан эмекчилер
дегиль. Эписи туджджарлар, базиргянлар. Киши беледиеге аза сайлана бильмек ичюн, энъ
аздан, учь бинъ кумюшлик мулькиетке малик олмакъ керек. Беледиеде зенгин татарлардан
аза ёкъ дегиль… барлар, лякин азлар. Миллет менфааты ичюн иш япмакъ оларнынъ
къолларындан кельмей. Эали Медиевни севди. Онъа инанды. Ама тек севги, садакъат иле
беледиеге аза олунмай. Ондан да башкъа, Медиев этрафындаки генчлик, беледиеге бир
дегиль, энъ аздан, учь адам кирмек керек деп исрар этмекте. Кимлер о, учь адам?
Генчликнинъ фикириндже, беледие азалыгъына Осман Сейфуллаев, Ибраим
Смульский, Абдурешид Медиев ляйыкълар. Пакъыл киби, бу адамларнынъ учюнде де не
мал, не де мульк ёкъ.
«Ёкъмы? — дедилер достлар, иддетленип. — Олмаса... олур!»
Адлиеджи иле корюштилер. Нотариус иле лакъырды эттилер.
«Мал-мулькми? — дедилер олар, текрар. — Энъ аздан учь бинъ кумюшликми?
Яхшы!»
Эки афтадан сонъ... Аджы Абдураманнынъ бакъкъал тюкяны ве къавеханеси Ибраим
Смульскийге сатылды. Абибулла байнынъ «Авропа» мусафирханеси Осман
Сейфуллаевнинъ ихтиярына кечти, Сулейман-Али Моллаевнинъ бабасынынъ эки къатлы
эвлери ве хан азбары Абдурешид Медиевнинъ олды. Сатув-алув иши нотариуста
ресмийлештирилип, сенет эйетке такъдим этильди. Учь мутеракъкъий яш киши ресмий
весикъалар эсасында беледиеге векиль сайланылды. Чешит миллетлернинъ векиллеринден
ибарет шеэр думасы Абдурешид Медиевни бир агъыздан шеэр управасынынъ гъалавасы,
яни озюмизнинъ тилимизде айткъанда, беледие башлыгъы сайлады.
— Сиз, Усеин эфенди, шеэримизни билесинъиз, — деди Сулейман Али... энди
емекнинъ ахыры якъынлагъан эди. — Сув ичмек истеген адам, элинде къопкъасы, ёлларда
талагъы къаткъанджа, сакъаджынынъ пешинден ювура тургъан. Къопкъасы алты капик.
Ойле дегильми?
— Ойле! — деди оджа, Моллаевнинъ сёзлерини тасдыкълап, — Тыпкъы Эски
Меракештеки киби...
Енъи беледие не япты? О фаалиетини муим иштен башлады. Эалиге эвеля сув берди.
Шеэрнинъ дженюп-шаркъында Таз Къая тюбюнде, бакъылмай... перишан алгъа келип

къалгъан салкъын сувлу чокъракъны темизлетти, кенишлетти. Устюни орьтти...
чокъракънынъ суву артты, даа да лезетли олды. Хавуздан чоюн трубалар вастасынен
шеэрге сув кетирильди. Энди сокъакъларда, къайда айлансанъ, чешме.
Абдурешид эфенди енгильден къайнагъасынынъ омузындан тюртти. Сулейман Али
элесленип, онъа чевирильди.
— Иш ялынъыз беледие реисинде дегиль, — деди Медиев ве козьлери ашагъы эник
алында сёзюни девам этти, — иш сизлерде... достларнынъ самимий ярдымында!
— Ярдымындамы? — Сулейман Алининъ къашлары эки ерден сынып кеттилер. О
куевнинъ фикирине раза олмады. — Биз ярдымны эвельки беледиеге де япкъан эдик.
Элекчилер мааллесинде сынгъан алты аршынлыкъ агъач копюрни тюзеттирип оламады,
— деди эвнинъ саиби, — манъа бакъынъыз, Усеин оджа! Къарасувбазарда геджелейин
сокъакъкъа чыкъмакъ... аят ичюн керчектен де, хавфлы эди. Орталыкъ зиндан
къаранлыкъ. Ёл басмакъмы истейсинъ. Адам соймакъмы? Къызларны алып къачмакъмы?
Абдурешид джадделерде фенерлер къойдурды. Не? Фенамы? Адамлар энди акъшамлары
бири-бирлерине мусафирликке барып-келелер. Бугунь беледиеде электрик станциясы
къурув устюнде учь бучукъ саат лакъырды олды. Бу меселе къалын джеплилерни де
меракъландырды. Демек ки, Абдурешид эфенди станция къуруджылыгъында пара
зорлугъы чекмейджек. Куевнинъ япкъан ишлерининъ эписини айтып чыкъмакъ кучь.
Лякин, къыйметли Усеин эфенди, бизим куев бир иш даа япты... ойле иш ки, дигер
хызметлеринен къыяс этмек мумкюн дегиль. Абдурешид эфенди «Ветан Хадими»ни
дюньягъа кетирди.
Сулейман Али эфенди бу сёзлерни ифтихарле сёйлер экен, мусафир, юрегине окъ
саплангъан киби, кевдесини кучьлю суретте силькитти.
— Дюньягъа кетирди... догъру, — деди Усеин оджа незакетле, — лякин осьтюрип
буюттими? — сонъра Медиевке чевирильди. — Къырым генчлиги сизден чокъ миннетдар.
Факъат бугунь корьдигим левха... оджа кене ах, чекти, кокюс кечирди. — «Ветан Хадими»
идареханесиндеки мусадере, о вахшийлик мени чокъ азаплады. Сиз беледиесинъиз!
Къолунъызда, эр алда, акимиет бар! Бу резалетнинъ огюне чыкъып, токътатып
оламадынъызмы, Абдурешид эфенди?
Мусафирнинъ сёзлери Медиевнинъ къулагъында: «Кендинъиз догъурдыгъынъыз
явруйы — кендинъиз ольдюрдинъиз» деген киби янъгъырасалар да, бу опькеленюв —
оджанынъ къальбиндеки яныкънынъ нетиджеси экенини анълады, о себептен, оджагъа
аджеле джевап бермеге ашыкъмады. «Мутерем мусафир... бираз истираат этсин, озь-
озюне кельсин, сонъра...» деп тюшюнди.
Муневер кишилеримиз адден-ашыкъ асабий олдылар. Эр маневий шейден иддетленип
кетелер. Халкъымыз исе зияде сабырлы. Сабырлы дегиль... гъарип. Озюнинъ къайдыны
чекюв къабилиетинден марум... окъянуста къасыргъа ичинде къалгъан геми. Оны идаре
эткен, айдын уфукъкъа догъурткъан дюменджи ёкъ. «Ветан Хадими» чыкъарылгъан
девирде татар онынъ саифелеринде озю ичюн талиматлы фикирлер тапа эди. «Топракъ...
оны озь кучюнен сюрип-сачыджы койлюнинъ олмалы». Ве саире. Бу сёзлер —
Абдурешид Медиевнинъ озюнинъ фикирлери. Русиеде агъыр, къара иртиджа йыллары
халкънынъ елькесинден кучьлю баскъанда, Медиев халкъкъа Русиедеки вазиетни
анълатты. Халкъ акъикъатны Медиевден эшитти.
— «Ветан Хадими» Петербургнынъ эмирине бинаэн къапатылды... — деди Абдурешид
эфенди, акъырындан... — онынъ лакъырдысы асыл да яваш эди. — Теэссюф ки, юксек
акимиет кишилери меним итиразыма таби олмадылар.
— Юксек акимиет кишилери?!.. — оджанынъ сеси денъишти, титреди... санки
анълашылмаз олды. — Бойлеликле, бизим генчлигимиз газетасыз къалдымы?
— Эбет! — Абдурешид эфендининъ башы текрар ашагъы энди, хайли вакъыт юкъары
котерильмеди. О бу суретле козьлериндеки яшларны достларындан гизледи. — «Ветан
Хадими» былтыр да къапатылгъан эди. Чаптыкъ-чапкъаладыкъ... афтада бир дефа
чыкъмакъ шарт иле текрар ачтырдыкъ. Уезд идареси иле анълашмакъ мумкюн олды. Бу

сефер... — Медиев сусты, тизи узериндеки сол къолунынъ узун, арыкъ пармакъларыны
бирер-бирер буклеп, нелернидир эсаплап бакъты. Тюшюнди... бир шейлерге разы олды,
бир шейлерге итираз этти. Ойле экен, чересиндеки ифаделер денъише берди, дудакълары
де тартылды, де йиберильди. — «Ветан Хадими»ни бир даа ачмакъ энди къолумыздан
келирми... акъылым кесмей. Заман муреккеп олды. — Абдурешид эфенди назарыны
килимден къуртарып, белини догърултты. — Муреккеп олса да, къол къавушып отурмагъа
акъкъымыз ёкъ. Зан этсем, бизге бир къач адам олып, муаллим иле козь-козьге келип,
къонушмакъ керек.
— Не хусуста? — деп сорады Усеин оджа. — Башкъа газета тешкили акъкъындамы?
— Хайыр! Башкъа газета хусусында шимди лакъырды ола бильмез, — деди Медиев,
— лаф «Терджиман»нынъ гъаевий усулы узеринде олмакъ лязим.
— Онынъле бир дефа къонушкъан эдик, — деди Усеин оджа ве... элиндеки сигарнынъ
кулюни маса узериндеки къабурчакъ куллюк ичине къакъып тюшюрди. —
Хатиринъиздеми, Абдурешид эфенди?
— Хатиримде, — деди Медиев. — Бир дефа даа къонушмагъа меджбурмыз. Къарт
бизни анъламагъан дегиль. О, истикъбальни тюшюне. Ишинде ихтият... о эки асырнынъ
кишиси.
Генчлер векялети, яни — Джелял Меинов, Усеин Токътаргъазы, Абдурешид Медиев,
Нусрет Ильмий Исмаил муаллимнинъ узурында булундылар. Муаллим яхшы ниет иле
буюргъан мусафирлерни юксек незакетте къабул этти.
«Рус инкъилябы олды, — дедилер генчлер онъа, — миллетлер тепрендилер. Оларнынъ
къафаларында артыкъ миллий азатлыкъ тюшюнджелери уянды... «Терджиман»гъа
озюнинъ сиясий истикъаметини бираз денъиштирип, демократик фикирлерге кенишче ёл
бермеге, занымызджа, вакъыт кельди! Бу ишни «Терджиман» япмагъа борджлу. Бизде
башкъа имкян ёкъ».
«Инкъиляп олды, ама енъе бильмеди, — деп джевап берди Гаспринский. — Аятымыз
эвельки киби... эски амам — эски тас! Дюмен башында кене буржуа. Демократик
фикирлерге, газетамда олгъанындан зияде къулач берип оламайым. Зияде берсем,
«Терджиман», шубесиз, къапаладжакъ. Бизге газета керек. Мен де «Ветан Хадими» киби:
«Топракъ, оны озь кучюле сюрген — сачкъан адамларга берильмек керек» дие яза билем.
Нетидже не олып чыкъар, озюнъиз билесинъиз! Фикиримдже, беклемек... гузель куньлер
кельгендже беклемек керек!»
Мезкюр вакъиалар юзь берген вакъытта Исмаил Гаспринский элли еди яшында,
Абдурешид Медиев ийгирми секизде эди. Абдурешид эфенди анадан догъгъанда Исмаил
Гаспринский Симферополь гимназиясыны ве Воронеж аскерий мектебини битирген,
Москва Эдадиесинде1 окъугъан, рус профессорларында тасиль корьген, Парижде,
Мадридде, Стамбулда яшагъан... Эльгамра сарайында джазибели, яры магъриб2, яры
испан къызлары джемиетлеринде булунгъан, Каирде арап тилинде «Эльнахза»3
газетасыны нешир эткен, «Континенталь» заласында учь юз алтмыш адамнынъ огюнде
маариф ве медениет хусусында араретли нуткъ сёйлеген, ниает, Идиль бойларындаки
туджджар Исфендияр Акъчуриннинъ къызы Зёре ханымгъа эвленип, артыкъ учь огъул,
учь къызнынъ бабасы олгъан... эбет, бу ишлер олып кечкен эдилер.
Бир дефа, Усеин Шамиль акъкъында енъи малюмат тапмакъ умюдинен, хансарай
кутюпханесинде эски меджмуаларны къарыштыргъан вакъытымда, Исмаил
Лёмановнынъ4 эли иле язылгъан весикъа козюме чалынды. Бу весикъа матбаада
басылгъаны ёкъ... даа эльязмада эди. Исмаил Гаспринскийнинъ муфассал
«Терджимеиалы». Эльязманынъ астында 1894 сенеси тарихы къоюлгъан. Лёманов о
вакъытта рус тилинде муаллимлик ве «Терджиман» идареханесинде муаррирлик эте экен.


1893 сенеси «Терджиман»нынъ дюньягъа келювине он йыл олувы мунасебетиле,
окъуйыджыларнынъ риджаларына бинаэн, муаррирнинъ терджимеи алыны язып, Одесса
цензурасына косьтере. Цензура эльязманынъ чокъ ерлерини тиниткелеген сонъ, китап
шекилинде чыкъарылмасына рухсет бере. Ама эльязма китап алында, ничюндир, чыкъып
оламай. «Терджиман»нынъ йигирми йыллыгъы байрам этильгенде, кене эльязма
лакъырдысы котериле. Китап бу сефер де нешир этильмей. Сонъра ачылмаз долапларгъа
къоюла... оларда къалып кете. Эльязманынъ биринджи саифеси узеринде
Гаспринскийнинъ озь къолунен: «Бу эсерден келеджек кяр Багъчасарайда къызлар ичюн
ачыладжакъ енъи мектебе вериледжектир...» деп язылгъан.
Гаспринский акъкъындаки сёзлеримиз мутерем окъуйыджыларымызгъа ачыкъ
анълашылмасы ичюн мен Лёмановнынъ мезкюр эсериндеки кимер сатырларгъа
мураджаат этювни ляйыкъ корьдим.
Эльязмада денильгенине коре, Гаспринский Зынджырлы Медреседе татар генчлигине
рус тили дерслери берген девирде Асан Нури адлы яш, муневер киши иле таныш ола. Оны
бир фильджан къаве ичмеге давет эте. Вели-Баба къавеханесине кирип, салкъын уджреде
козьни охшар орьнекли, йымщакъ миндер узеринде отурып, къонушкъанда, озь-
озьлюгинден, аят ве хызмет акъкъында лакъырды ачыла ки, бу вакъытта Гаспринский
мусафирнинъ ким экенини биле.
Догъма айвасыллы Асан Нури 1860 сенеси Стамбулгъа окъумагъа кете. Дарылмаариф
ве Дарылталим мектеплерини битире, Джемиет Алиеде, Османиеде тасиль коре.
Хариджие назаретинде чалыша, 1876 сенеси тюрк инкъиляпчыларынен берабер Султан
Азизнинъ тахттан эндирилюви ишинде фааль иштирак эте. Султан Абдул-Амитке
азырланылгъан суихасткъа къошула. Абдул-Амитнинъ эмирине бинаэн, полис идареси
хадимлери Асан Нурини ве аркъадашларыны апсханеге къапамакъ ичюн
къыдыргъанларыны анълап, франсыз вапурына1 минип, Авропагъа къача, ярым дюньяны
дёне-долана, 1879 сенеси баба топрагъына келип чыкъа. Коре ки, аят бунда да парлакъ
дегиль. Халкъ падиша зулумы алтында инълемекте.
«Татарнынъ аятындаки мушкилят — онынъ джаиллигинден, медениетче кериде
къалувындан себеп... — дей онъа Исмаил эфенди, — юксельмек ичюн илимге ве фенге
саип олмакъ керек. Бу ялынъыз къырымлылар ичюн дегиль, Русиенинъ джумле
мусульманлары ичюн зарур».
Субет бир куньде битмей. Чокъ куньлер мухтелиф ерлерде девам эте. Ниает, халкъкъа
эсареттен къуртулув ёлларыны матбуат айдынлата биледжегине къаний олып, татар
тилинде газета нешир этюв фикирине келелер. Бу фикирни аяткъа тадбыкъ макъсады иле
«Тонгъуч», «Шефакъ», «Нешрият Исмаилие» адлары алтында меджмуалар чыкъарувгъа
наиль олалар. Къырымда о заманда матбаа ёкъ. Меджмуаларны Тифлисте таб этип,
Къырымгъа кетирип даркъаталар.
Лякин бойле четин усулнен мураткъа ирмек пек кучь оладжагъы анълашылгъан сонъ
Гаспринский ве Асан Нури уфакъ-тюфек меджмуалардан вазгечип, ири аджимде сиясий
ве икътисадий газета неширине тутуналар. Къырымнынъ Русиеге къошулгъанына юз йыл
толувы кунюни къайд этювге азырлыкъ кеткенде Гаспринский, къырымтатарларынынъ
ана тилинде газета неширине рухсет этильмеси ичюн ялварып, император азретлери
адына арзуал яза. Арзуалны алып, озю Петербурггъа кете. Рус тилинде къонушувда эйи
натыкъ, Исмаил Гаспралы укюмет адамларына меселени буюк усталыкънен анълатып,
оларны къандырып, ишни япып, афтада бир дефа олмакъ узьре «Терджиман» адлы газета
чыкъарылмасына рухсет алып келе. Мусаадени Русие ичюн бойле шуретли куньге итаф
иле истемеге билювнинъ озю буюк акъыл ве джесаретнинъ тимсали эди. Муаллимде бу
къабилиетлернинъ эписи тапылды.
1883 сенеси онунджы апрельде «Терджиман»нынъ биринджи саны чыкъкъан сонъ
Асан Нури Ялы Боюна авдет эте, муаллимлик ишинен мешгъуль ола. Асан Нури


эсаретнинъ, зулумнынъ душманы, Ялы Бою шеэрлеринде ве койлеринде чаризм
акимиетине къаршы гизли сиясий дернеклер тешкиль эте. 1892 сенеси Гаспринский иле
анълашып, «Терджиман» матбаасында «Неджат» (къуртулыш) адында он бинь нусха
беяннаме бастыра, оларны эали арасында даркъатув ишине реберлик эткен вакъытында
полис идареси тарафындан якъалана, гизли тешкилят азалары макеме этилип, Сибирьге
айдала. Сарайменли бай, окъумыш киши, Гаспринскийнинъ досту Сулейман Аджы буюк
паралар берип. Асан Нурини, омрюнде ич корьмеген ве бильмегени алда, Сибирьге
сюргюнден къуртарып къалдыра. Бу ишни Исмаил эфендининъ риджасына бинаэн япа.
Асан Нури курек джезасындан къуртула... лякин севимли коюнден ве оджалыкъ
хызметинден марум къала. Уезд идарелерининъ эмирлери муджиби Ай Васылдан къувула,
онъа оджалыкъ хызмети ясакъ этиле. Асан Нури «Гессен Георгий» такъылма ад алтында
тюрлю вилеятлерде омюр кечиререк, къач йыллардан сонъ Ялтада пейда ола, сабыкъ шеэр
идареси бинасынынъ биринджи къатында къавехане ача. Онынъ кучюк келиринен яваш-
яваш кечине. Къавехане кеттикче пекине, кенишлей, бейнельмилель «Эдебият салоны»на
чевириле... Чехов, Андреев, Арцебашов, Бальмонт, Немирович-Данченко, Куприн,
Короленко, Коцюбинский, Скиталец киби буюк эдиплер бу къавехане саибининъ, арап,
аджем, франсыз, алман, рус тиллерини мукеммель бильген юксек медениетли адамнынъ,
даимий зияретчилери ве достлары олалар.
Асан Нури озюнинъ Къырымда ве Тюркиедеки аяты акъкъында учь юзден фазла
саифелик «Мемуар» яза. Оны таб этюв хусусында Гаспринский иле лакъырды этип
башлагъан куньлерде муим хабер келе... Султан Амит укюмдарлыгъынынъ йигирми беш
йыллыгъы мунасебетиле, апсханелердеки тюрк инкъиляпчылары афу илян этиле...
Асан Нури бу енъиликни эшиткен сонъ, аилесини Къырымгъа кетирмек истегиле
Стамбулгъа кетер экен, Романиянынъ Галас шеэринде апансыздан хасталанып, 1903
сенеси, алтмыш беш яшында олдыгъы алда, вефат этти. Джезире ханым иле бир даа
корюшмек мунасип олмады.
«Терджиман»нынъ ильки нусхасы дюнья юзю корьгендже муаррир чокъ
мешакъкъатлар чекти. Матбаа керек. Уруфат, басма тезья, кягъыт... эписи керек. Акъча
ёкъ. Биревлернен лакъырды этилип, пара тапылмаса, басмахане ачылмайджакъ.
Исмаил Лёмановнынъ эльязмасыны окъугъан сайын меракълы адиселерге
расткельдим, козьлеримни олардан узип оламадым. «Бу сёзлерни язар экеним, Осман
Акъчокъракълы иле олгъан бир субетни хатырлайым, — деп язылгъан Лёмановнынъ
къайдларында. — О бир дефа манъа къоюн джебинден кучюк джонк чыкъарып, базы
сатырларыны косьтерди.
«Иште, сизге кучюк тарих. Окъуп бакъынъыз, — деди Осман Нури. — Меним юрегим
бойле шейлерге чыдап оламай».
Эки пармагъынен дефтернинъ эки саифесини козьлеримнинъ огюнде тутып турды.
Къолума бермеди. Сёзлер хаттат элинен язылгъан. Араб арифлери артыкъ силинмек
истегенлер. Мен дикъкъатле окъудым... окъудым, сонъра чокъ кедерлендим.
Исмаил Гаспралы, Багъчасарайнынъ ири зенгинлеринден Аджы Селимге озюнинъ
мырадыны анълата… «Татар чокъ кериде къалды, — дей Гаспринский. — Ана тилимизде
газета чыкъарсакъ, адамларны дюньядан хабердар этсек, халкъымыз, илери миллетлер
киби, юксек медениетли оладжакъ. Газета чыкъармакъ ичюн борджгъа бираз пара лязим».
Бойле деген сонъ Гаспринский суса, агъа не дер экен... деп беклей.
Аджы Селим бу енъи гъаеден акъаретленип, агъыр козькъапакъларыны ялкъ этип
тёпеге котере: «Исмаил мырза! — дей о, Гаспринскийге. — Басмахане ачып анда беш
капиклик газета чыкъармакънен мулькиет саиби олунмаз! Тютюнджилик тиджаретинен
огърашам десенъ, санъа сермиялыкъ бир къач бинъ кумюш берейим! Татаргъа не керек?
Акъча керек! Газета дегенинъ не о? Кибритни чертип... четине тийдирсенъ, янып кете!»
Ойле дей де, шах-шах этип, кутюр чере иле куле, «Акъча янып кетмейми? — дей онъа
Гаспринский. — Кибрит тийдирсенъ, акъча да янып кете!» «Ё-окъ! — дей Аджы Селим.
— Акъча янмай... онъа кимсе кибрит тийдирмей!»

Аджы Селим пара бермей. Исмаил муаллим исе онъа ялвармай. О ялваргъанлардан,
озюни алчалткъанлардан дегиль. Нашир башкъа танышларындан борджгъа акъча топлап,
эски басма машинасы ве уруфат тезьясы сатын ала, ойле этип, газета неширине башлай.
Лякин эй, сени такъдир?! Эки йыл кечмей, къаза ола, басмахане туташып яна. Исмаил
эфенди газетаны Симферопольде шахсий матбаатта эки къат паалы фиятнен бастырмагъа
меджбур ола. Бир йылдан сонъ «Терджиман» Багъчасарайгъа къайтып келе... ама нашир
ихтиядж ичинден чыкъып оламай, аксине, даа теренликке бата. Кягъыт борджгъа алына,
боя борджгъа, электрик кучю борджгъа... муреттиплер ве эдебий хадимлер борджгъа
хызмет этелер. Чаркъны муаррирнинъ къызлары айландыра, басылгъан газета
нусхаларыны рефикъасы Зёре ханым буклей, букленильген, багъланылгъан, азыр
газеталарны почтагъа Зёре ханымнынъ къардашлары алып-кетип теслим этелер.
Муаррир кимерде шеэр зияретинден эвге къайткъанда, тюкянджыларгъа корюнмеге
къоркъып, чет... сагъыр аралыкълардан юре, чюнки эписине борджлу.
Гаспринский газета тешкиль эткенде Къырымда кимседен маддий ярдым корьгени ёкъ.
Не чёллюк якътан, не де дагълыкътан. Орта Асиядаки ве Кавказдаки танышлары
ярдымгъа кельдилер. Ильки сенелерде бутюн Къырымда «Терджиман»нынъ ялынъыз
алты абунеджиси олды. Албуки Исмаил эфенди халкъ арасында даимий суретте беш юз
нусха газетаны бедава даркъатты.
Осман Нури дефтернинъ дигер саифелерини ачты, мен янгъын акъибетининъ
тафсилятыны окъудым. Эбет, матбааны тюзетмек керек, лякин пара кене ёкъ. Исмаил
эфенди, башкъа чаре тапып оламады... анасынынъ сандыгъында сакълы олюмлик
къафтанларыны ве тикили бир къач парча къумашыны алып, чёллюктеки помещик
мырзаларгъа сатмакъ, яхут озюнинъ бу алгъа кельгенини бильдирмек ичюн кетти.
Джанкой уездинде зенгинлернен корюшип, газетанынъ, бу халкъ вариетининъ, маддий
ярдымгъа мухтадж экенини тафсилятлы суретте анълатты. Татарнынъ келеджеги ичюн
муим бу ишке, гонъюль берир, ярдым этерлер белледи. Албуки Сафедин Абдул
Чонгъарский, алты пармакълы мырза, къумашларны саатларджа къарыштыра берип,
орьселеди, кирлетти, «мал эскидже экен», деп базар фиятындан уджузджа алмакъ ичюн
давалашты-давалашты, акъибетте, къумашларны алмай, саибининъ тизлери узерине
быракъып кетти. «Терджиман»нынъ муаррири эвге парасыз къайтып кельди.
«Мен о вакъытта басмаханеде муреттип эдим, — деди Осман Нури, дефтерини
огюмден алып. — Муаллимден бу сёзлерни эшиткен сонъ, бизлернинъ, басмахане
ишчилерининъ, юреклеримиз пек къырылды. «Биз куньдюз-гедже, сагълыгъымызны,
кучюмизни аямай, газетагъа хызмет этемиз. Халкъымызда, джемаат хызметине ярдым
дуйгъусы ич олмадымы? Бу мумкюн дегиль».
Байрамлар вакъытында земство идаресинден ве айры шахслардан газетагъа ярдым
тарзында пара кельсе, Исмаил эфенди пара ёллагъанларнынъ исимлерини «Терджиман»
саифелеринде дердж этер эди ки, олар арасында къырымлыларнынъ адлары козьге сийрек
чар-пар эди. Муаррирнинъ матбаасы, энъ олмадыкъта, патта-сатта шахсий сымарышлар
эда этюв ёлунен пара къазанып, озюнинъ маалие вазиетини тюзетип оламады. Басма
машинасы сыныкъ, уруфаты зеки ве аз... нашир озю даима борджлу. Отуз учь йыл
матбааджылыкъ этти алда, озь матбаасыны не кярлы истисал ве не де нефис эсерлер
чыкъарыджы санатхане япа бильмеди. Бу хусуста фикир этмек ичюн онынъ вакъыты да
олмады. Зёре ханымнынъ вефатындан сонъ мирас къалгъан парагъа экинджи электрик
басма машинасы алды. Омюрининъ сонъки йылларында Багъчасарай дживарында петрол
(нефть) тапылгъан вакъытта, муаллим нефть иссадарлары ширкети ачув тешеббюси
косьтерген олды ки, бу ишни де озюнде пара къазанмакъ ичюн дегиль, татар халкъыны
истисалгъа чекмек макъсадынен япты. Гаспринскийге урьмети ве инамы къавий бир чокъ
самимий достлары пара берип, аселет ширкетке аза олдылар. Ширкеттен файда
олмайджагъыны биле эдилер. Параны Гаспринскийге ярдым деп бердилер. Шеэр
банкында Гаспринскийнинъ адына топлангъан алты бинъ кумюшке эсап ачылды. Бу

парадан муаллим озь итияджларына бир капик сарф этмеди. Джиан муаребеси чыкъты.
Пара банкте чюрюп къалды.
Исмаил Гаспринский 1914 сенеси сентябрь он бирде Багъчасарайда вефат этти. «Русие
мусульманлары арасында бугуньге къадар Исмаил бек дереджесинде урьмет иле дефн
этильген маариф хадими олмады» деп яздылар о, вакъытта газеталар. Олюмден сонъра,
нашир ве муаррир вазифесине Гаспринскийнинъ васиет эткен адамы кельди.
Медиев, татарлар ичюн ачылгъан рус мектебини битирген сонъ, Къарасувда оджалыкъ
этти. Беледие реиси олды. Иш шунда ки, инсаннынъ бир несили бир хызметни бир
девирде башлай... дигер несиль о хызметни дигер девирде девам эте. Эр девирнинъ озь
сиясий-икътисадий шараити ве талаплары олгъанындан, бир девирнинъ несилинден —
дигер девирнинъ хызметини айны бир тарзда талап этмек — манасыз шей. Эр кеснинъ
фаалиети бир сой шараитте къулач алмай. Лякин башламакъ... даима кучь. Инкъиляп,
гъалип кельсин — кельмесин, онынъ акъибетинде мытлакъа кучьлю сималар асыл олалар.
Бешинджи сене къырым татарында Медиев киби инкъилябий тюшюнджели адамны
яратты. Ве тек Медиевни дегиль!
Гаспринский медреседе татар балаларына рус тили окъутты. Багъчасарайда беледие
башлыгъы олды. «Терджиман»ны нешир этти. Медиев Къарасувбазар рушдиесинде татар
балаларына рус тили окъутты, беледие башлыгъы олды. «Ветан Хадими»ни нешир этти.
Гаспринский о хызметлерни кечкен асырда япып битирген сонъ, Медиев бу ишлерни
бизим — йигирминджи асырымызнынъ башында япты. Медиевнинъ озю ве тюшюнджеси
башкъа. Медиевиинъ фикириндже, халкъларны эсареттен ишчи ве койлю иттифагъы
къуртара биле. Бу айдын, къуветли фикирге дикъкъат этинъиз! «Койлюлер ве ишчилер,
эски Русие ерине енъи, урь Русиенинъ енъи ве мутешем бинасыны къураджакъ екяне
къудретли кучьтир.» Медиев бу сёзлерни 1907 сенеси Петербургда миллетлер меджлиси
минберинден сёйледи.
Мутерем Сулейман Али эфендининъ эвиндеки бу къонушмадан сонъ, он докъуз йыл
даа кечер... Бекир Чобан-заде Къырым зиялыларынынъ октябрь инкъилябындаки
хызметлери хусусында сёз юрюткенде, артыкъ мерум Медиевни, озюнинъ мутебер
оджасыны ве имаеджисини хатырлап, онынъ шерефине аджайип фикирлер сёйлер. О дер
ки... «Медиевнинъ эйкели узерине язылмая ляйыкъ олан бу юкъарыдаки сёзлер татар
зиялыларынынъ тарихына кирен эйи саифелерден бирини тешкиль идер. Биз бугунь
бейнельмилель куреш мейданларында Къырым эвляды Медиев ичюн ифтихар иде
билириз. Лякин Медиев бутюн татар зиялыларыны темсиль идиёрмы? Эр шее адалетли
козьле бакъмалыйыз! Иш меним шахсиетиме келиндже, октябрь куньлеринде меним
нереде олдыгъым эр кесе малюмдир. Мен он докъузынджы сенеде Будапешт
джадделеринде Совет акимиети огърунда дженклештим!»
Медиев бу акъшам кендиси акъкъында хош сёзлер эшитип, азапланды. «Бир газета ве
юз къыркъ эки фенер… иште, бизим теракъкъиятымыз! — деди озь-озюне. — Гъарип
татар бундан да мемнюн. Албуки юксельмек, медений халкъ олмакъ ичюн, нелер-нелер
даа керек!»
О, бу тюшюнджелер ичинде экен, къулагъына тыныкъ, лякин ачыкъ давуш кирди.
Сескенип, козьлерини котерди. Мусафир абдырады. Лафыны кесмек истеди. Ама артыкъ
кеч эди.
— Мен, Абдурешид эфенди, сизге буюк риджа иле кельдим, — деди онъа
Токътаргъазы, ихтиятле.
— Манъа... риджа илеми? — Медиевнинъ отурышы ве бакъышы дикъкъатнынъ озюне
чевирильди. — Ёкъ, сиз манъа эмир этинъиз!
— Тешеккюр! — оджа шаркъ адети муджиби, сагъ элини кокюсининъ сол якъына
къойып, башыны ашагъы эгильтти. — Эмир этмекми? Ёкъ. Меним арзум кучюк ве муим.
Озюнъизге малюм, сонъки йыллар ичинде эппи эсерлер яздым. Олар къол-къолдан, агъыз-
агъыздан кезип, артыкъ бозулдылар. Базы джыйынларда ве тойларда озюм эшитип,

айретте къалам. Озь эмегимнинъ махсулы экенлигине шубеленем. Оларнынъ китап
шекилинде чыкъарылмасына ярдым этерсинъиз умюди иле узурынъызгъа кельдим...
лякин бойле кедерли адисе. «Ветан Хадими»... ёкъ!
Медиевнинъ юзюнде окюнч кольгеси къыбырданды. Ве бу ненинъ кольгеси экенини
Усеин оджа бильди. «Ветан Хадими»нинъ афтада дёрт дефа чыкъувы Роганнынъ кучюк
басмаханеси ичюн агъыр хызмет эди. О себептен, шорбаджы эр ай акъча ичюн дава эте
тургъан, чюнки газетанынъ абуне келири басмахане масрафларыны орьтип оламай.
Джореме эп Моллаевнинъ, Базыргян Мамутнынъ ве Аббас Усеин огълунынъ боюнларына
асылып къала эди. Газета ясакъ этильди. Энди матбааны ишлетмеге кимсенинъ акъкъы
ёкъ. Ишлетсенъ, гизли беяннаме басыла беллениледжек.
Абдурешид манълайы астындан Сулеймангъа бакъты, Сулейман исе
козькъапакъларыны эндирди. Бу ишаретлер не демек эди? Ким иза эте билир?
— Эсерлер къайда? — деп сорады Медиев мусафиреден. — Янынъыздамы?
— Шубесиз…— Софада чемоданым ичинде.
Усеин алель-аджеле чыкъты... Сулейман Али айретленип етиштирип оламады, оджа
элинде экимлернинъкине бенъзер мешин сумка иле кирди. Ичинден ешиль джылтлы
юфкъа дефтерлер чыкъарып, Абдурешид эфендининъ огюне къойды. Дефтерлер устюнде
перишан, лякин окъунакълы арифлер ве «Налеи Къырым» дие язылы эди. Абдурешид
эфенди дёрт дефтерни къарыштырып бакъты, сонъра дёртюни де столнынъ ортасына
сюрип къойды.
— Бир чаре корермиз…— деди о, Токътаргъазыгъа. — Китабынъызны нешир этермиз.
Сиз, Усеин эфенди, генчлигимиз ёлунда янгъан бир мумсынъыз!
— Менми? Ах! Абдурешид эфенди! — деди оджа, айтмагъа башкъа сёз тапып оламай.
— Сизге чокъ тешеккюрлер олсун!
Оджаны ири ода ичинде юмшакъ кроватта беяз, темиз ёргъан астына яткъыздылар. О
гедже эеджанланды, юкълап оламады. Сабагъадже бир якъындан, дигер якъына айланып
чыкъты.
Шимди, элинде китапнынъ озю. «Алла, сенден, Меди огълу Абдурешидтен, разы
олсун! Бу алидженаплыкъны сен япа бильдинъ. Башкъа кимсенинъ элинден гельмеди».
Токътаргъазы китапны текрар-текрар къарыштырды, ичиндеки эсерлерни бир даа-бир даа
окъуп чыкъты. Мектепте оджаларгъа косьтерди. Дерслер маалинде китаптан базы
шиирлерни джошкъун ве араретли окъуп, талебелерни таныш этти. Китап акъкъында
хабер кой ичине даркъады, къомшу койлерге эшитильди. Нефис эдебият авескярлары,
достлар эвге келип, оджаны хайырлады, озьлерининъ севинч ве ифтихар толу сёзлерини
изар эттилер. Чёльде, ельдегирменде, денъиз саилинде, джыйынларда китаптаки шиирлер
эзберден окъулды. Китап, ниает, Менълибейнинъ эвинде пейда олды. Менълибей
китапнынъ адындан мана не экенини анълап оламады. Джылты узериндеки тюрлю
итафларны, мураджаатларны, хытапны, нидалы ибарелерни корип, шашмалады, о саифени
ачты, бу саифени япты, ниает, меситлерини кийип, Аджы Эрбаиннинъ эвине чапты.
— Эфендим! — деди о байнынъ огюне юзь тюшип. — Сизге «Налеи Къырым»ны
кетирдим. Масхаралыкъны корюнъиз! Сизнинъ, къариемизнинъ атасынынъ, исими тек
верги ве ясакъ муфеттишлерининъ кягъытлары узеринде къол иле язылы ола. Штаны
ямавлы, сюме оджанынъ ады китапларнынъ биринджи бетинде басыла. Бу не демек?
Полис идареси не иле мешгъуль? Жандарм хадимлерининъ козьлери къайда? Къаранъыз
буны!
Аджы Эрбаиннинъ юфкъа, сары къашлары тююмчиклендилер. Китапны къакъып
алды, сагъ аягъыны килим устюне узатып, омузыны дивар ястыкъкъа таяды, козьлерини
кере берип китапкъа бакъты. Менълибей эв ичинде кезине башлады. Бай окъув ве язув
джеэтинден пек кучьлю дегиль эди. О себептен, ашыкъмайып, эджелей-эджелей окъуды:
«Уфакълы-ирили бир чокъ къаялар, дерин дере, буюк тёпе, увалар...»
— Токъта! Токъта! Насыл къаялар. Насыл увалар?

О тааджипленип, Менълибейге козетти. Менълибей тек боюныны къысты, индемеди.
Аджы Эрбаин окъувыны девам этти. Бойле дюльбер, назик сёзлерни башкъа вакъытта
окъугъанмы эди? Хатиринде ёкъ!
— Бана сен не дединъ? Сюме оджа... дединъми? — бай аягъыны котерип, тизден
къатлады, озю Менълибейге джылмайды. — Сюме адам китап чыкъарып оламаз. Китап
бастырмакъ ичюн не къадар акъча керек, билесинъми?
— Ёкъ, — деди Менълибей. — Мен джынслы атлар асрадым. Хамутлар ясадым —
саттым. Китап бастырмадым.
— Усеин оджа бастырды. Анъладынъмы? — Аджы Эрбаин алчакъ сеснен иляве этти.
— Мен ондан эр вакъыт шубеленем... зан этсем, оджа — падишанынъ душманы. Саткъын
киши. Мени кимге сата, аджеба? Бильмек керек. — Аджы Эрбаин къалкъты, китапны
кошеде миндер астына тыкъты. — Бу акъта уезд идареси башлыгъынен лакъырды этмек
кереким.
— Догъру. Озюнъиз лакъырды этсенъиз, кой зевалдан къуртулыр. Ама уезд идареси
ири иш ичюн ири пара ала. Аз берсенъ, акъаретленесинъ! Сёз келими, кечкен сефер
оджаны койден джыйыштыргъанда оны къаптырдым, буны къаптырдым. Учь йылдан
сонъ эп бир къайтып кельди.
— Озюм лакъырды этсем, оджа бир даа къайтып кельмез. Бир иш бир кере япыла! —
О Меньлибейге маналы-маналы бакъты, джылмайды. — Сен мени анъладынъмы?
Менълибей джевап бермеди, илекяране кулюмсиреди.
— Отур! — деди эв саиби. — Тезден Эбулис Аджы келеджек. Джамальты ве Бекир де
ишандыргъан эдилер. Джиддий лаф бар.
Экинди маалинде Усеин оджа мектепте ишлеринден бошап, эвге къайткъанда, Аджире
ханымнынъ риджасы хатирине кельди... тюкянгъа кирип, вермишель ве къарын ягъы
алды. Тышкъа чыкъмакъ ичюн къапунынъ зембелегине узангъан арада ичери Менълибей
кирди.
— Селям алейкум, муаллим! — деди Менълибей ачыкъ ве юмшакъ давушнен, озю
четке чекилип, Токътаргъазыгъа ёл берди. Агъызындан ракъы сасыгъы кельмекте эди. —
Сизни корьген бей олсун!
— Мени корьмеге не аджет! — деди оджа. — Озюнъиз догъма бейсинъиз!
Менълибей бир шейлер айтты, лякин оджанынъ артындан къапу озю къапалып кетти,
оджа эшитмеди. Къучагъындаки бурумларынен сокъакъ бою кеткенде, Джамальты ве
Бекир байларгъа, Эбулис-Аджыгъа расткельди. Олар Аджы Эрбаиннинъ эвинден чыкъып,
сагъгъа-солгъа даркъамакъта, эв саиби ве кочегенли къайнагъасы Умер-бей мусафирлерни
озьгъармакъта эдилер. Эписининъ черелери семиз ве къырмызы, озьлери кейфлилер.
Оджа, къолларында шей барлыгъыны себеп этип, башыны къакъытып, оларгъа селям
берди, токъталмайып, кечип-кетти. «Демек, бугунь де меджлис къурулды, — деп
тюшюнди о ичинден, — меселе музакере олунды. Адамнынъ озю — худжур варлыкъ.
Анадан гунасыз олып догъа, буюген сонъ — я мискин къозу, яхут сыртланнынъ озю олып
кете. Бирине озь эмегининъ махсулы кяфи. Дигерине — аз. Бири ер юзюнде бар
экенлигинден мемнюн, дигери сенинъ мевджудиетинъе душман. Иште, бу кой! Адынынъ
озю къальбни титретип йибере. Чёльде бир-бирлерине алышыкъ, муаббет атлар сюрюси
урь-сербест отлап юрьгенде... хариджий биенинъ бири келип къошула, сюрюнинъ сюкют,
сакин омюрини виран эте. Эбет! Бир бие бир сюрю атны саадеттен аджиз къалдыра.
Булар? — оджа аркъагъа айланып, козьлеринен Эрбаинни ве Эбулисни къыдырды, корип
оламады, чюнки ерге энди къаранлыкъ чёккен эди. — Бу беш-алты бай, аджы ве молла да
ойле япкъанлар — Месуд ве летафетли омюрге акълы бу койнинъ топракъларыны тутып
алгъан, джемаатны ач ве чыплакъ къалдыргъанлар!»
Эвнинъ огюнде, ёл четинде Аджире турмакъта эди. Янында Даниял къомшу
балалардан корьмекче, узун чубукънынъ устюне атлангъан, джуйрюк этип, чаптырмагъа

ыдырына, ама озю даа кучюджик — сюрюне-йыкъыла, йыкъылгъанына окюрип, агълай.
Аджер оны котерип, аякъкъа турсата:
— Тюкюр, огълум, ерге! — дей Даниялгъа. — Акъча тапарсынъ!
Даниял анасынынъ не дегенини анъламай, агълавыны токътата.
— А-ана! Бабанъ келеята? — деди онъа Аджер, пармагъынен корьсетип. —
Корьдинъми?
Даниял аркъагъа чевирильди, бабасыны корип, къолларыны онъа узатты. Усеин оджа
огълуны къучагъына алып, багърына басты, оны охшады. Даниял бабасынынъ
къулагъындан тишледи, янакъларыны шамарлады.
— Огълан пек агъыр... — деди оджа, тааджипленип. — Ничюн ойле?
— Неси агъыр онынъ! — деди Аджер, итираз иле. — Озюнъизде такъат ёкъ.
Аджер буны шакъа этип айтты. Ве озюнинъ шакъасыны ерли танып, кулюмсиреди.
Албуки, акъайынынъ айретленювинде акъикъат ёкъ дегиль эди. О эр Алланынъ куню саба
эрте турып, дерске кете, акъшам къайтып келе. Джума куньлери исе «Джемиет
Хайрие»нинъ мушаверелеринде булуна. Огъланны аз коре. О себептен Даниялдаки
денъишмелер онынъ ичюн ачыкъ сезиле. Аджер ойле дегиль. Аджер гедже-куньдюз
Даниялнынъ янында. Баланы корип, козьлери алыша, оськенини, кевделенгенини
абайламай. Даниял энди учь яшына киреята. Кучюк Эбабиль энди секиз айлыкъ. Оджа
къучагъындаки Даниялнен ве янашасындан кельген Аджер иле эвге кирди. Сет узерине
отурыр-отурмаз, Даниялнынъ сабыры тюкенди, бабасынынъ тизлеринден ашагъы
саркъып, ерге тюшти, ашханеге чапып кетти. Кичкене, бешикте уйкъуда эди. Усеин кунь
бою мектепте ве ёлда корьгенлеринден асабийленип, ёрулгъан олса керек, козьлери яваш-
яваш юмула берди, ниает, башы кокюси узерине тюшти. Юкъламайджакъ олып чокъ
тырышты, бир-бирине илише берген кирпиклерини ачты... ачты дегендже, козьлер текрар
юмулды, оджа озюни терен чукъур ичине юварланып кеткен киби ис этти. Бойле бейут
алында, козь къапакълары арасындан огюндеки маса устюнде насылдыр мектюплер
яткъаныны корьди, узанып оларны алды. Уйкъу энди къачты. Мектюплернинъ бири
Усеин эфенди Баличтен эди ки, о Багъчасарайдаки Тарпи-Алининъ китап тюкянына
сатылыш ичюн кельген учь юз нусха «Налеи Къырым» генчлик арасында юксек меракъ ве
талаш иле даркъадыгъыны бильдирмекле, китапнынъ аз нусха иле нешир этильдигини
теэссюфле къайд этмекте, бунынъ узеринде Усеин Шамильни аджайип эсерлери ичюн
самимиетле хайырламакъта эди.
Усеин оджа, гуя Баличнинъ озюнен къонушыр киби, хайырлавына тешеккюрле джевап
берди. Пек севинди. Дигер мектюп Къазан шеэринден, Абдулла Тукъайдан эди.
Токътаргъазы иле Тукъайнынъ мектюплешкенлери энди дёрт йыл. Бу инсаний ве эдебий
достлукъ Усеин Шамильнинъ эсерлери «Шура» журналында дердж этильген вакъытта
башлады, эп девам этмекте. Тукъай бу мектюбинде «Кузь еллери»ни ниает язып
битиргенини, лякин сагълыгъы ве кечиниши, эвельки киби, фена экенини язмакъта, Усеин
Шамильнинъ аяты ве ишлери иле меракъланмакъта. Усеин оджа Тукъайнынъ
сёзлериндеки самимиеттен ве аджизликтен эеджанланды. Усеиннинъ озю пек шефкъатлы
омюр кечирдиги алда, Тукъайнынъ гъариплигинден зияде кедерленди.
Аджер софра къойды. Аш кетирди. Оджа каравана ичиндеки пирнич шорбасындан
эки-учь къашыкъ алып къапты, къашыкнъы деръал ерге къойды, этке токъунмады.
Еринден къалкъып, къомшу одагъа кирди.
— Сизге не олды? — деди Аджер, тааджипленип. — Уйле емегине де кельмединъиз!
— Бир талайдан сонъ... — оджанынъ давушы далгъын чыкъты. — Шимди маддем ёкъ.
Къаранлыкъ ода ичинде кийиз устюнде чалкъагъа тюшип, къолларыны башы астына
къойып, ятты. Кеч маальгедже индемеди. Тавангъа бакъты-бакъты, нелердир тюшюнди.
Кимерде сагъ, кимерде сол къабургъасына чевирильди, кимерде исе басыкъ инъильтили
давушлар чыкъарды. Аджер бир къач дефа гизлиден, ачыкъ къапугъа якъын келип, ичери
бакъты, бир шей корип оламады... динъленип турды-турды, къайтып кетти. Къоджасыны
раатсызламады. Озю кишилик эвде, улпакълы — ири ёргъан астында, Даниял иле

къучакълашып ятты. Янъчыкъ юкъладылар дегенде, бешикте Эбабиль агълады. Аджер
турды.
Оджа зульметли тюшюнджелер ичинде кеч маальде тынып къалды. Не къадар вакъыт
юкълады, не озюнинъ ве не де Аджернинъ хабери олмады... гедженинъ бир маалинде
Усеин уянды. Къалкъып, софагъа чыкъты, кишилик оданынъ къапусы огюнден кечип,
ашханеге кирди. Ашханеде эндирильген лампат янмакъта. Къазанны тутып бакъты,
сувукъ. Топракъ чанакъ устюндеки къапакъны ачты, ичинде къатыкъ бар эди. Ичине
отьмек догърап ашады. Сонъ азбаргъа чыкъты, сигар якъты. Ай ярыкъ, ава сувукъ,
койнинъ аркъасында, чёльде сийрек-серпек къар обалары агъарып туралар. Сигарны ичип
битиргендже чыдап оламады, ушюди... къайтып эвге кирди. Ашхане ичиндеки лампатны
ятакъ одасына алып-кетип, алчакъ маса узерине отуртты, лампатнынъ фитилини котерди.
Дивар ичиндеки долаптан талебе дефтерлерини, агъызы ичке къайтыкъ мерекеп
шишесини ве къалемни алып, маса устюне къойды. Оджа озь адетини яхшы биле.
Уяндымы — не мааль олса-олсун, бир даа юкълап оламайджакъ. Ойле экен, кийиз
устюнде нафиле авынлай берип, оны орьселегендже, ишнен огърашмакъ керек. Ама
хатирине башкъа шей тюшти, талебе дефтерлерини ерге, кийиз устюне быракъты. Оджа
бир вакъытта пьеса язып башлагъан... лякин битирмей къалдыргъан эди. Онынъ
узериндеки ишни девам этюв ниетинен, багъдаш къурунып, маса башына отурды.
Язмакъ... эсерни бирден язып джонеп кетмек Усеин Шамиль ичюн адет дегиль. Онынъ
язув усулы кимселернинъкине бенъземей. Бир джумледеки сёзлернинъ эписи сонъуна
къадар ишленилип, мукеммелленип, кенди ерлерини тапмагъандже, дигер джумлеге
кечмек... ёкъ, бу онынъ ичюн мумкюн дегиль. Ама бойле чыл-чыкъ усул иле язылып
биткен эсерге: шукюр, ниает, тюзетювге ихтияджы къалмады демек де, Токътаргъазы
ичюн — афу этильмез хата сайыла биле. Усеин оджа не вакъыт ве къайсы эсерини
къолуна алса, мытлакъа тюзете.
«Моллалар проекти» эсери ойле башланылгъан, битмесине джиддий адиселер мани
олгъан эди. Оны язып битирмегендже раат олмайджакъ. Бир дефтер толу, дигери ярым.
Сёзлер язылгъан сонъра чызылгъан... сёзлернинъ устюнден къырмызы мерекеп иле
нелердир язылгъан. Олар да чызылып, устюнден къара мерекеп иле тюзетильген.
Саифенинъ ортасына енъиден къошулгъан сёз къырмызы къарындаш чызыгъы иле
саифенинъ сонъки сатырына кетирилип тыкъылгъан. Кимер саифелерде сатырлар
ортасында къырмызы хачлар къоюлгъан. Бу — кягъытнынъ аркъасында иляве сатырлар
бар демек ола. Саифелер орюмчек авына бенъзейлер. Эсер дёрт йыл эвельси язылып
башланылгъан. Аятта корюльген левхаларнынъ чокъусы хатирден котерильген. Башындан
башлап, бир даа окъуп, таныш олмакъ, сонъра язувны девам этмек керек. Ама насыл
окъумалы? Сатырлар къарма-къарышыкъ. Бойле аллар Усеин оджада чокъ ола. Бир эсерни
башлай, дигерини ташлай... вакъыт исе кече. Сонъундан окъуп, темизге чекмеси кучь ола,
чюнки оджанынъ башы даима ёргъун. Бойле вакъытта онъа Аджер ханым ярдымгъа келе.
О, къоджасынынъ кягъытлар устюнде анда-мында сачылгъан сёзлерини, бир-бирине
тиркешкен чызыкъларыны къураштырмагъа уста. Оларгъа алышкъан. Лякин эр ишнинъ
вакъыты бар. Бу сагъыр къыш геджесинде Аджерден ярдым беклемек мумкюнми? Оджа
окюнчинден кокюс кечирди. Кокюс кечирир экен, ичинден нефеси, чёльдеки рузгяр киби,
увулдап чыкъты. Бу давуш Усеиннинъ озюнинъ ошуна кетти. Озь башына кулюмсиреди:
«Ичим тап-такъыр... — демек истеди, гъалиба, — къавшырап къалды».
Бу эснада аркъасында недир къыбырданды, чересиндеки тебессюм ирип, ёкъ олып
кетти.
— Саба эрте дерслеринъиз бар! — деди тыныкъ, юмшакъ сес. — Не аш ашадынъыз, не
юкъу юкъладынъыз.
Оджа айретле кери чевирильди.
— Къыйметли Аджер! — деди о, къарысынынъ бу маальде аякъ устюнде экенлигине
тааджипленип. — Озюнъ... ничюн юкъламайсынъ?

— Мени къасевет этменъиз! Гедже юкъламасам, куньдюз юкъларым. Меним
вакъытым чокъ. — Оджанынъ огюндеки дефтерлерни корип, ишнинъ фаркъына барды. —
Гедженинъ бей вакъытында... бу «моллалар» ничюн керек олдылар?
— Мен юкъладым, Аджер. Энди тёшекте ятып оламайым. Чаренъ олса, тур, окъу... мен
темизге чекейим.
— Сабыр этинъиз, — деди Аджер. Софагъа чыкъты. Кишилик одада кичкененинъ
нефес алувына динъленди, уйкеннинъ устюндеки ёргъаныны тюзетти, озю къалын,
шалгъа орьтюнип, кельди. — Мында, сувукъ, устюнъизге джыллыджа шей кийинъиз!
Усеин къарысынынъ огютини эшитмеген олып, кягъыт ве къалем алды, пьесанынъ
къарышыкъ ерлерини енъиден язмакъ ичюн къурунды. Аджер оджанынъ янашасында,
тобан ястыкъ къойып, устюне отурды.
— Тап башынданмы? — деп сорады о, элиндеки дефтерни къарыштырмакъта экен. —
Бу насыл язы? Валлаи, инсан чарпынаджакъ.
— Башы темиздже. Окъумакъ мумкюн, — деди Усеин оджа. — «Сен сус! Вакъыф
топракларны сат-сатма...» Бу ерлери ачыкъ. «Мен сизлерге бу меджлистен...» деп башла.
Иште, бу ерден, — пармагъыны саифенинъ ашагъы къысымында сатырнынъ ортасына
басты. — Акъырын окъу. Алып чапма.
— Я Рабби! — деди Аджер. Тилининъ уджу иле бирде чыкъылдап алды. — Бунынъ
несини алып чападжакъсынъ? Къана! Язынъыз!
«Бекир эфенди. Мен сизлерге бу меджлистен макъсадымыз не олдыгъыны
анълатаджагъым. (Аякъкъа къалкъып, эки эли иле масаны тутар, башыны эгильтип, бираз
сусар-дюшюнир, сонъра адамларгъа бакъар). Эпимизге малюм ки, заман денъишти. Уриет
олды. Лякин яхшы олмады. Яхшы олмады дегиль, бизлерге уймады. Халкъымызнынъ
ичинде фитнеджилер чокълашты. Бир такъым илекярлар, халкъы алдайып, динлерини
унуттырдылар. Шериаты хатирлеринден чыкъардылар. (Дюшюнир). О илекярлар тюрлю
ерлерде, тюрлю меджлислер япып, шериаткъа уймаз аризалар яздылар. Бир къач ай
эвельси Петербурггъа махсус адамлар ёллайып, Алланынъ эмири олмаян шейлери
падишадан истедилер.
Эгер падиша оларнынъ истеклерини къанаатлендирсе, эпимиз гунакяр оладжакъмыз.
Биз, мусульманлар, моллалар, шериаты билен адамлар, бу ерде гузель бир мушавере идип,
бир арзуал язмакъ керекмиз. Не дейсинъиз, джемаат? (Адамлара козетер. Акъ сакъаллы,
козьлюкли, къаба къалпакълы, узун чекменли адам аякъкъа къалкъар. Анълашылыр ки, бу
Абдулкелям эфенди).
Абдулкелям эфенди. Мумкюнми?
Бекир эфенди. Буюрынъыз!
Абдулкелям эфенди. Бен Керчь дживары мусульманлары адындан векиль олып
кельдим. О себептен, беним сёйлееджегим сёзлер Керчь халкъынынъ мурады деп
билинеджек. Кечен майыс айында Петербурга гиден проект шериата уймадыгъыны
бильдик. Онынъ ичюн бен векиль олып, бурая кельдим. Бенде бир теклиф вар. Разы
олсанъыз, бир арзуал язып, падиша бабая риджа идейик ки, о бу сененинъ бааринде
къырым татарлары адындан ёлланылгъан проектни ред этсин.
(Халкъкъа чевирилип). Джаным, ойле шериат олурмы? О проектте «руханийлер
сыныфы олмасын» дие язмышлар. Бизлер, руханийлер, олмасакъ, къара татаргъа намазны
ким къылдыраджакъ? (Бекир эфендиге козетер). Ондан да башкъа, о проектте биздеки
докъсан алты бинъ десятина вакъыф топрагъы фукъаре халкъкъа верильсин дие язылмыш.
Ойле олса, биз руханийлер, не иле яшаяджакъмыз! Биз бедава хызмет...»
— Бир дакъикъачыкъ, — деди Усеин оджа, Аджернинъ омузына токъунып. — Бу яны
къалсын, — дефтернинъ эки бетини онъ якъкъа яткъызып къойды, пармагъыны солдаки
невбетий бетнинъ ортасына басты. — Бу ерден окъу!
Аджер девам этти.
«Амет бей. Арзуал падишанынъ кендисине языладжакъмы? Ёкъса, незареткеми?

Абдулкелям эфенди. Падишанынъ кендисине язылмакъ лязим. Ве махсус векиллер
гидип, шахсен дженап азретлерининъ элине такъдим этсинлер.
(Адамлар арасында къулакълашув башлар, кятип Асан мырза натыкънынъ сёзлерини
язмагъа тедарикленир).
Бекир эфенди. Асан мырза! Падиша бабайнынъ кендисине шойле язынъыз!
Башланъыз!
Асан мырза. (Къалемни элине алыр). «Шевкетли падиша эфенди азретлерине Къырым
мусульман джемаатынынъ арзуалы...» (Язар). Биринджи мадде.
Бекир эфенди. (Адамларгъа мураджаат иле). Биринджи мадде не олсун, джемаат?
Абдулкелям эфенди. Баарьде гоньдюрильмиш татар проекти лягъу этильсин.
Реис. (Кятипке бакъаракъ). Къырымнынъ къара халкъы тарафындан ёлланылмыш
проект, мусульман шериатына уймадыгъы ичюн, къабул олунмасын.
Усеин оджа къалемини маса узерине быракъты, къарысынынъ элиндеки дефтерни
алып, кийиз узерине къояракъ, онъа эки айрым саифе берди.
— Буларны да окъу, — деди о Аджерге, — сонъра сен азатсынъ.
Аджер ханым кягъытларны козьлерине якъын кетирип, устьлеринде недир
къыдырды... не къыдырды? Не тапты? Алла бильсин. Сонъ окъуды.
«Муаллим Дюльгеров. (Кериден, отурдыгъы еринден). Банъа къалырса, бугунь язылан
арзуал о къадар ибретли, о къадар чиркин ки, оны шериата уярмы-уймазмы дие
дюшюнмек биле айыптыр. Бу ерде язылан мадделер мубарек ислям шериатына дегиль,
дюнья юзюнде энъ меджус халкънынъ къанунына биле келишмез.
Исмаил Челеби. Токъта! Сёйлеме! (Аякъкъа къал-къар). Вазгеч!
Реис. (Чанъны къакъаракъ, аякъкъа къалкъар). Исмаил Челеби, бизим ишимиз къавгъа
иле оладжакъ иш дегиль. Ким не дерсе, муляйимликле къаршылап алмалыйыз. Сиз
еринъизде отурынъыз!
Абибулла акъай. (Адий койлюлерден). Эй! Акъайлар! (Элиндеки къалын таягъыны
косьтерир). Абу сопайы коресинъизми? Бириси сёзюни битирмезден эвель, ким де бир
шей сёйлерсе, башыны ярарым. (Реис чанъны къакъар. Абибулла акъай, чанъ сесине эмиет
бермейип, юксек сес иле девам этер). Абдулла эфенди, сен къоркъма! Бильдигинъни
сёйле! Истедигинъ къадар сёйле!
Реис. Абдулла эфенди! Не сёйлерсенъиз — сёйленъиз, зарары ёкъ, лякин бираз
юмшакъча сёйлесенъиз эйи олур!
Дюльгеров. Екатерина вермиш духовнийлик ортадан къалкъса...»
— Етти, — деди Усеин оджа, Аджер ханымгъа. — Сен бошсынъ. Къалгъан саифелер
пек чыбалыкъ дегиль.
Аджер итираз этмеди. Еринден къалкъмакъ истеди. Сол аягъы юкълагъан, турып
оламады, аягъы язылгъандже сабыр этти, ниает, акъсай-акъсай софагъа чыкъты. Къомшу
одада Даниялнынъ устю ачылгъан, ушип-топлангъан, джуньджюген. Аджер ёргъан астына
кирип, баланынъ янашасында ятты. Усеин, дигер дефтердеки языларнынъ ярысыны да
козьден кечирген сонъ, чокъ вакъыт тюшюнип, хаялсырап отурды, ниает, пьесанынъ
ахырыны яза башлады. Бутюн гедже язды.
Саба къуршунле къуюлгъан киби агъыр башыны ве эзгин вуджудыны зорнен котерип,
аякъкъа къалкъты. Уюшыкъ аякъларыны сюйреклеп, ашханеге чыкъты. Аджер емек
азырламакъта эди. Оджанынъ чырайыны корип, теляшкъа тюшти.
— Эдипликнинъ озю бойле мушкюль ишми? Ёкъса, бу мушкюлят — худжур
табиатынъызнынъ акъибетими? Бильмеийм... — деди Усеинге. — Эки гедженъиз даа
бойле кечсе, мен къоджасыз къаладжакъкъа бенъзейим!
Оджа къарысынынъ сёзлерининъ манасыны анълады... кулюмсиреди. Не чаре?
Зенаатнынъ озю ойле… агъыр! — Индемей азбаргъа чыкъты... ахыргъа кирип, атнынъ
джакъыны сыйпады, аркъасыны къашагъалады, чёткинен темизледи. Таш ашлавдан
брезент къопкъанен сув кетирип аткъа ичирди. Бу оджанынъ эр кунь саба япкъан хызмети
эди. Лякин оджа бугунь атны къашалагъан вакъытта, къолу алтында къабургъаларны

сезмеди. Кашагъа юмшакъ тен устюнде тайгъалап юрьген киби кельди. Къыпчакъ ничюн
бойле юмшакъ аджеба? Эвельде ойле дегиль... даима тыгъыз кевдели эди де! Шимди онъа
не олды? Семирдими? Не ашап? Емни арттыргъаным ёкъ. Эвельде не ашагъан олса,
шимди де оны ашай. Ёкъса, мен иште олгъанда Аджер оны башкъа емнен де сыйлаймы?
Оджа къайтып эвге кирди. Босагъадан ичери атлагъанда, хатирине дигер фикир
кельди. «Къыпчакънен къомшу койлерге чыкъмагъаным не къадар вакъыт олды? Озюм де
унуттым, — деди Усеин озь-озюне. — Лякин чыкъмасы къолай дегиль. Чёллерде къар,
балчыкъ. Бедбахт Къыпчакъ... эп ахыр ичинде. Семирмей, не япсын?»
Албуки вакъыт баягъы олгъан. Оджа алель-аджеле ашанды, тонуны ве калошларыны
кийип, ёлгъа чыкъты. Онынъ мектебиндеки дерслернинъ башланувында ве битювинде
къатты тертип бар. Кимер койлердеки киби, дерске истегенде кельди, истегенде кетти...
деген шей ёкъ. Лякин, кимерде Усеин дерстен къайткъанда, оджалардан бирисининъ
эвине мусафирликке кире, онда бираз эглене... эвге кеччерек кельген вакъыты да ола.
Къапуны ачышындан озюни эльге бере. Аджер кулюмсирей. Къоджасынынъ къыяфети
ошуна кете. Усеиннинъ озюнде севинч сийрек ал. О себептен оны, сийрек-серпек де олса,
кейфли корюв Аджер ичюн зевкълы. Кейф оджаны, адетиндекинден зияде незакетли ве
алидженап япа. О тазе, сагълам Аджернинъ топуз янагъындан опе, «Сенинъ бу пак
севгинъ олмаса эди, мен яшап олмаз эдим. Мен сенинъ саде, койлю юрегинъ, чёллерге
бенъзер козьлеринънен, саф лакъырдыларынънен месудым! Ама сен озюнъ, Аджер, меним
иле бахтлы дегильсин!» Аджер тааджиплене, къоджасына элемли козьлеринен бакъа:
«Мен... бахтсызыммы? — айретленип сорай о оджадан. — Ничюн ойле дейсинъиз?»
«Чюнки меним дурулмаз адетим бар. О себептен, аятымызда раатлыкъ ёкъ. Севгимиз
акъаретлене, хорлана. Мен бунъа пек ынджынам. Мен эсерлер язам, сенинъ индинъде
итибарлы олмакъ истейим. Теэссюф, эписи нафиле замет». «Ёкъ! — дей Аджер, тасалы
давушнен. — Къырым халкъы сизни тезден пек севеджек-саяджакъ! Ич де унутмайджакъ.
Мен... ве огъулларымыз, омюр билля, сизнен ферахланаджакъмыз!» «Насыл! Не вакъыт,
севимли Аджер? Мени кимсе бильмей! Кимсе танымай!» «Танырлар. Сабыр этинъиз! Сиз
улу эдип оладжакъсынъыз». Усеин рефикъасынынъ пейгъамбер сёзлерине къувана, ичтен
исе инанмай.
Бир дефа, джума кунюнде, Усеин ятакъ одасында, алчакъ маса башында чокъ саатлар
отурып, нелердир язды-чызды... язды-чызды, озь хызмети иле мешгъуль Аджер,
къоджасынынъ тосат-тосат кягъытны асабиетле йыртып, юмарлап, къапу бетке аткъаныны
эшитти. Эмиет бермеди. Бу биринджи дефа сезильген адисе дегиль.
Уйле авгъан маальде оджа, Аджерни озь одасына чагъырды.
— Санъа озюмнинъ телькъинымны окъуйджагъым... — деди къарысына, — Динъле!
Язмам артыкъ, бездим энди язмадан,
Не язарсам, яздыгъым ерде къалыр.
Бойле эсер язмадан не фаркъ олур —
Гендинъ ичюн къышта мезар къазмадан?
Матбаа ёкъ, таб идейим дер исем,
Булунса да, окъуян вармы аджеп?
Моллалардыр яныкълара эп себеп,
Кёр олайым, акъларыны ер исем.
Оджа токътады. Укюм-къарар беклер киби, козьлерини Аджерге тикледи, сусты.
— Тек шумы? — деп сорады къарысы.
— Ёкъ, сонъу оладжакъ.
Аджер индемей, кери чевирильди, софагъа чыкъып кетти.
— Вакъыты келир... язгъан эсерлеринъизнинъ эписи таб олуныр! — сеси ашханеден
оджагъа зорнен эшитильди. — Аджире айтты, дерсинъиз!

Ойле десе де, Усеин оджа койде гонълю ичюн теселли була бильмеди. Кендине садыкъ
достлары Эмир-Али Къайышев, Менсеит Комюрджи, Сеттар оджа иле алякъасынынъ
узюльгенине де чокъ азапланмакъта. Заманнынъ талабындан узакъта, девлет сиясетинден
бихабер гъарип эалининъ козьлерине ышыкъ бермек ичюн гъайрет эттиги алда, Аджы
Эрбаин ве Джемалединнинъ озьлери ве моллалар иле бель тутушмакъ оджа ичюн къолай
иш дегиль. Усеин бу чатышмада бир озю. Фикирдешлери не алда экенлиги малюм дегиль.
Базылары къапалды, базылары къачты — гизлендилер, эвлери тинтильди. О себептен,
Усеин оджа кенди де ихтият иш корьмекте! Керчьке барып, вазиетни билип кельмек
истей, чареси ёкъ. Къуйрукъ Менълибей де онынъ пешинден кетеджек, не хызметнен
баргъаныны билип, шорбаджыларына бильдиреджек, шорбаджылары да Кефе уезди полис
башлыгъына барып, оджанынъ падиша азретлери алейхине ишлер иле мешгъуль экенини
яраштырып айтаджакълар. Аджы Эрбаин ве Джемаледин ичюн енъи делиль керек. Енъи,
ачыкъ делиль ки, онынъ эсасында Токътаргъазы апсханеге къапалсын, бу койге бир даа
кельмез олсун. Эр алда, Менълибей акъылдан ве бильгиден зенгин дегиль, оны алдатмакъ
мумкюн. Ве Токътаргъазы оны алдады... бир дефа дегиль, къач дефалар.
Усеин бир вакъытларда Сарайменде ишлеген эди. Менълибей оны биле. Андаки
оджалар ичтимаий къурум акъкъында озь фикирлерини джемааткъа айткъанлары ёкъ, ама
Усеин оджа о фикирлерни биле. Сараймен оджалары Усеин Шамильни Эмир Али ве
Менсеит иле корюштирдилер. Корюшювде Эмир Али, Усеиннинъ эдебий фаалиетинен
меракъланды.
«Моллалар» не алда? — деп сорады ондан. — Биттими?»
«Битти... — деди Усеин. — Къоюн джебимде!»
Къонушмада булунгъан муаллимлер муэллифке пьесаны окъумасыны риджа эттилер.
Усеин Шамиль озюне хас артистлик къабилиетинен «Моллалар проекти»ни нефис давуш
ве ифаде иле окъуды. Оджалар дикъкъатле динъледилер. Динълеген вакъытта
муэллифнинъ давушы динълейиджининъ хакъ-халары алтында дефаларджа болюнди. Бу,
пьесадан асыл алгъан теэссуратнынъ нетиджеси эди. Пьесаны бегендилер.
Эмир Али Къайышев, оджаларнынъ ве койдеки окъумыш генчликнинъ иштираки иле
пьесаны санагъа къоймагъа къарар берди.
Къайышев озюне Абдулкелям эфенди ролюни алды. Абибулла акъайны Менсеит
Комюрджиге берди. Дюльгеров исе Токътаргъазыгъа тюшти. Къырым Гъазы мырзаны
Ибраим оджа ойнады. Репетициялар, невбет-невбет, оджаларнынъ эвлеринде олды. Кимер
оджаларгъа бунынъ ичюн вакъыт тапмакъ, узакълардан Сарайменге къатнамакъ къолай
дегиль эди. Кучь олса да, ишни яры ёлда къалдырмадылар. Темашагъа азырлыкъ
башлагъан куньлер ичинде хабер бутюн волосткъа даркъады. Керчек, койлерде темаша не
экенини бильген адам аман-аман ич де олмаса да, темашанынъ озюне адамлар чокъ
койлерден кельдилер. Аджы Эрбаин, Эбу Бекир, Адиль, Джемаледин махсус келип, сейир
эттилер. Темаша оларгъа зевкълы кельди, лякин санада Абибулла: «Акъайлар! Абу
сопайы коресинъизми? Бири сёзюни битирмезден эвель ким де бир шей сёйлерсе, башыны
ярарым!» дегенде, черелери мос-мор олдылар. Харджибие байлары роль иле иджраджы
арасындаки фаркъны анъламайлар. Санадаки Дюльгеровны — Токътаргъазы деп
бильдилер, Абибулла акъайны — Менсеит оджа деп къабул эттилер. Харджибиеге
къайтып кельген сонъ, Джемалединнинъ эвинде мешфере къурулды. Ракъы ичильди, этли
пиляв ашалды. Эв саиби кибрит иле сигарыны тутандырды. Эки-учь дефа ичине чеккен
сонъ, аркъасыны диваргъа таяды:
— Эфендилер! — деди Джемаледин, мусафирлерге мураджаат иле. — Биз Сарайменде
не корьдик? Аллагъа ве падишагъа нефрет корьдик. Усеин оджа ким? Мусульманмы?
Ёкъса, кяфирми? Мен сизден сорайып!
— Усеин оджа — Алланынъ лянетинде къалгъан киши, — деди Аджы Эрбаин. Сары
мыйыгъына эки пирнич япышып къалгъан, оларны сезмей, сёзюни девам этти. — Биз
балаларымызны окъутувны онъа ишандыкъ!
— Оджаны макеме этип, Сибирьге айдамакъ керек! — деди Бакъы.

Адиль итираз этти.
— Адам сен де! — деди о, элини четке сильтеп, — озюне айтайыкъ. Харджибиеден
кетсин… ве бир даа къайтып кельмесин!
Аджы Эрбаин акъаретле кульди.
— Оджанынъ джезасы къолай, — деди о ве къалын козькъапакъларыны котерип,
Джамальти байгъа тикленип бакъты, — шериатта гъает уйгъун къаиделер бар. О
къаиделер муджиби иш корермиз. Не дейсинъиз, Джемальти эфенди.
— Алла азретлери къайдымызны чексин! — деди Джемаледин бей. Эки къолуны
тёпеге котерди.
Азав денъизи еллерининъ увултысы сакинледи. Ягъмурлар ягъды. Къарлар ириди.
Чёллер отлар-оленлер иле ешердилер. Баарь, назлы келин киби, кулюмсиреп кельди ве...
энди алель-аджеле кечип кетмек... эбет, кечип-кетмек, яз исе етип кельмек узьре. Чокъ
языкъ! Баарьнинъ, бу аджайип мевсимнинъ, омюри пек къыскъа.
«Налеи Къырым»гъа муэллифнинъ энъ кучьлю эсерлери кирмей къалгъанлар. «Олар
экинджи сеферинде нешир этиледжек...» Китапнынъ ахырында ойле язылгъан. Худжур
шей. Ничюн гузель эсерлер биринджи китапкъа къоюлмай да, экинджисине къалдырыла?
Усеин Шамиль сонъки йылларда ири эсерлер язды. Ай Васылда бир бучукъ йыл «Саадет
адасы» устюнде ишледи. О вакъытта, битирген куню ойле эеджанлы, ойле шад эди ки,
дерслеринден сонъ оджаларны эвге чагъырып, зияфет берди. Усеин Шамиль озюнинъ
эдебий фаалиетинде «Саадет адасы»ны озюнинъ энъ ири эсери эсап этти. Ондаки
персонажлар Дилявер ве Диляра, экиси де Кучюк Ламбатлы олып, диний мектепни
быракъып, Русиеге кете... енъи усул мектебинде окъуп, озьлерининъ коюне къайтып
келелер, лякин койде о вакъыт ичинде бир шей денъишкени ёкъ. Халкъ залым падишадан
эп хорлукъ чекмекте. Ялы Боюндаки зийнетли сарайларда Русие задекянлары дженнет
омюри сюрмектелер. Дилявер ве Диляра Крит адасына кетелер. Кеткенде Сулейман адлы
генч адамны да озьлеринен алалар. Крит адасында еди йыл тасиль корип, илимге ве фенге
саип олып, догъмуш топракъкъа къайтып келе, енъи аят къуруджылыгъына киришелер.
Ойле аят ки, онда зулумлыкъ истисмар, незакетсизлик не экенини бильмесинлер.
Усеин оджа башкъа эсерлер де язды. Шимди ойле вакъыт кельди ки, муэллиф
эписининъ нешир этильгенини истей. Лякин, насыл? Бу иште онъа ким ярдым эте
биледжек? Кене Абдурешид эфендиге юзь сюреджекми? Бу мумкюн дегиль!
Албуки акъырын-акъырын кунь батты. Эвнинъ ичи улькюн ренк алды. Аджире ве
балалар, ничюндир, къартларнынъ эвинден аля къайтмайлар. Оджа миндер устюнде бир
озю отурмакъта. Чыракъны якъмады. Якъмагъа истемеди. Улькюн одада сюкют отурды...
тюшюнди. Чокъ тюшюнди. Ниает, нетиджеге кельди. Талебелер татильге даркъагъан,
кенди де мектепте ишлеринден бираз бошагъан сонъ, Къарасувбазаргъа кетип, эр алда,
Абдурешид эфенди иле корюшмек, онынъле акъыл танышмакъ керек деген нетиджеге
кельди. «Къолунда, керчек, китап таб этюв имкяны ёкъ, лякин о эр вакъыт, эр меселени
чезмек ичюн чаре тапмагъа бильген адам. Бельки манъа бир усул тевсие этер... — деп
тюшюнди оджа, озюндже. — Даа олмаса, Багъчасарайгъа айланырым, Феми эфендинен
лакъырды этип бакъарым. Онынъ аркъасы къалын. Бельки Санкт-Петербургдаки Ильяс
мырза иле анълашыр. Зарурет олса, озюм Борагъанскийнинъ озюне барып-келирим».
Бу тюшюнджелер ичинде оджа, акъырын-акъырын къабургъасы устюне чевирильди,
юкълап къалды. Бир талай вакъыт даа кечти, оджанынъ уйкъусы пекинди, теренлешти...
хырылтысы кучьленди. Бу вакъытта пенджере къакъылды. Оджа бир шей эшитмеди.
Пенджере текрар... лякин бу сефер кучьлю къакъылды. Эвнинъ саиби абдырап, башыны
котерди, бакъты-бакъты, еринден турмады. «Къапу ачыкъ... билесинъ де! Пенджерени
къакъкъанынъ не?» деп дарылды оджа. Кене юкъугъа кетти. Лякин пенджерени къакъкъан
Аджире дегиль эди. Кучьлю эркек къолу джамны кене тасырдатты. Усеин Шамиль, ниает,
уйкъу бейутлыгъында еринден къалкъып, тышкъа чыкъты. Эвнинъ огюнде эки атлы араба
турмакъта эди. Къапу ачылгъан сонъ пенджере янындаки къаралты оджагъа якъын кельди.
Он докъуз яшларында, мазаллы яш киши.

— Усеин оджа сиз оласынъызмы? — деп сорады меджюль ёлджу.
— Мен олам... лякин пенджерени о къадар кучьлю тасырдатмакъ... ничюн керек олды?
Таваннынъ сывавы тёкюльди.
Ёлджу оджанынъ шикяетини динъледи, лякин бир къулагъындан кирди, дигеринден
чыкъып кетти. Онынъ къафасындаки дерт башкъа эди. Къоюнындан дёрт буклю кягъыт
чыкъарып, оджагъа узатты. Усеин кягъытны алып, эвге кирди, лампатны якъты, кягъытны
ачып окъуды.
— «Азизим, Усеин эфенди! Кедерли мектюбим ичюн джанынъыз агъырмасын. Мен
достунъызнынъ риджасыны эда этмек истедим. Мезкюр тезкерейи сизге такъдим иден
къайыным Эреджепни, узурынъызгъа махсус ёллайым. Озюм янъчыкъ Къарасувбазардан
кельдим. Анда, о шеэрде, озь кишилеримиз олмагъанындан, дюн гедже къавеханеде
къондым. Сабалыкъ емектен сонъра, кетип, ишлеримле мешгъуль олайым дие джаддеге
чыкъкъан эдим, Базыргян Мамут, ханазбарынынъ саиби, сары ипек костюмли, толу
къыяфетли эфенди иле къонушып тургъаныны корип, селям бердим, чюнки Базыргян
Мамут иле бираз танышлыгъым вар. Мамут эфенди мени субетдешине такъдим этти.
Субетдеши къолумны алды, факъат озюнинъ адыны сёйлемеди. Бельки де сёйлемеге
унутты, чюнки кишилернинъ экисининъ де башлары айланыкъ, юреклери яралы эди.
«Бугунь саба миллетимизнинъ севимли эвляды Абдурешид Меди огълу вефат этти...
— деди киши манъа. Кендини тутып оламады. Ичин-ичин агълады. Сёзлерини айтып
битирмек ичюн озюнде кучь ёкълугъындан, явлугъынен козьлерини... сильди, яшлар исе
тыйылмады, эп акътылар. Ниает, киши девам этти: — Риджа этем, бир чарелер тапып, бу
хабери Усеин Шамиль эфендининъ шахсен кендине бильдиринъиз!»
Ойле деген сонъра, ёл четинде, юксек эмен алтында беклеген файтонгъа минип,
Къаравуллар Мейданына догъру кетти. Къайгъысы пек буюк эди.
— Бу адам ким? — деп сорадым Мамут эфендиден. — Тохтабалы мырзамы?
— Мерумнынъ къайнагъасы Сулейман Али Моллаев... — деп джевап берди Базыргян
Мамут. — Ялварам сизге, Усеин эфендиге мытлакъа хабер этинъиз!
Базыргян Мамут къавеханеге кирди. Мен Къарасувбазардаки ишлеримден вазгечтим,
арабагъа отурып, эвге къайтып кельдим. Кирлеутте атларны денъиштирдим... арабаны
аджеле суретте сизге йибердим. Ёлгъа чыкъмакъ ичюн сизде маниа олмаса, алель-аджеле
арабагъа отурып, Къарасувбазаргъа кельменъизни риджа этем! Мезкюр тезкерейи сизге
такъдим эткен Эреджеп сизни догъру ёл иле къушлукъ маалинедже Сулейман Али
эфендининъ эвине кетирир. Достунъызнынъ вефаты, долайысы иле меним тазиемни
къабул этинъиз!
Фикрет Шериф. Кирлеут. 1912 сенеси, майыс 16».
Оджа мектюпни окъуп битирген сонъ оны панталонынынъ джебине къойды, къойды
дегендже, текрар чыкъарып, сатырлар арасында бир шейлер къыдырды. Афызасы
зайыфласа керек... мектюптеки сёзлернинъ багъыны гъайып этти. Элини диваргъа узатты,
чюйге асылы быджагъыны ве къалпагъыны алып кийди, къапуларны къапатмагъа акъылы
етмей, кягъыт узериндеки сёзлернинъ манасыны анълап оламай, арабагъа минди. Хатип
Мамбетнинъ эви янындан кечкенде, арабаны токътатып, Аджире ханымгъа къычырды.
Къарысы къолундаки кучюк Эбабиль иле ёлгъа чыкъты.
— Бекледим... кельмединъ! — деди Усеин оджа къарысына. — Не? Эвде фена бир шей
олдымы?
— Анам пек алсыз, — деди Аджире ханым. — Янында олмакъ кереким. Озюнъиз...
къайда кетесинъиз?
— Къарасувгъа чагъырткъанлар, джиддий меселе олмалы, — оджа мектюптеки
сёзлернинъ манасындан аля бихабер эди.
— Джиддий меселе? — Аджиренинъ череси алтын зия иле айдынланып кетти. —
Насыл джиддий меселе? Экинджи китабынъызнынъ неширими? Эй, Аллайым!
Оджа Аджире ханымнынъ суаллерини, хошнутлыкъ нидаларыны эшитти... эмиет
бермеди. Башыны, хашарлы тай киби, ашагъы-юкъары саллады. Эреджеп тельбевлерни

озюне чекип, къамчысыны атларнынъ янбашлары узерине эндирди. Атлар кийип
алдылар... ёлда арабадан тек думан къалды.
Тюрлю миллетлерни темсиль этиджи шеэр эалиси яс багълап, сокъакъларны
толдурып, Медиевни къабристангъа озгъаргъан маальде Усеин Шамиль ешиль копчекли,
туташ тахта анъгъычлы араба устюнде, атларны чаптырып, шеэрге келип кирди. Дженазе
алайы Урум Мааллеси беттен меркезге догъру арекет этмекте эди. Оджа ёлнынъ четинде
арабаны токътатты. Сокъакълар, аралыкълар адамларнен къынтавлы. Аякъ басмагъа ер
ёкъ. Хош къыяфетли, Авропа кийимли муневер кишилер йипек ве къумашле безели табут
ичиндеки Абдурешид Медиевнинъ джеседини омузлары узеринде котерип кельмекте,
аркъадан он бинълеп кишилер кедерли черелери иле, оларнынъ пешинден арекет
этмектелер. Бир адам табутнынъ четинден янъы тутты дегенде, дигери келип, омузыны
табутнынъ астына къоя. Бир адам келе — дигер адам кете. Даима денъишип туралар.
Усеин оджа арабадан тюшип, акъынты ичине кирди, о якъкъа тыкъылды — бу якъкъа
урунды, буюк мешакъкъатле табуткъа якъын келип, деръал огдеки къоллукъкъа япышты.
Кимнинъ огюне кирди, ким четке чыкъмагъа меджбур олды? Оджа корьмеди. Шимди
онынъ козьлерине бир шей корюнмей къулакъларына бир шей эшитильмей. О бутюнлей
ферьят ичинде. Омузы табут алтында, озю яваш-яваш илери адымлар экен, козьлеринден
эп яшлар акъты… акъып, ерге тюшти, тоз-топракъкъа къарышып, кишилернинъ аякълары
астындан тапталып кетти. Оджа къоллукъны йибермей, вира илери джылышты.
Агълавыны-сызлавыны токътатып оламады. Яныгъы кет-кете о къадар кучьлю джерьян
этти ки, агъры та, юрегине урып, юрюшини чыгъырдан чыкъараяткъаны кенардан
сезильди. Аякъларынынъ арекети денъишти. Келип, онынъ ерине кирмек ичюн кимседе
джесарет тапылмады, чюнки табутнынъ аркъасындан табан-табангъа кельген кишилер
Усеин Токътаргъазынынъ кедери не къадар теселлисиз... оны ятыштырмагъа
ынтылувнынъ не къадар файдасыз экенлигини биле эдилер. Эр алда, Аблямит Шейх-заде
бу алгъа башкъа козь иле бакъты. Нусрет Ильмийнинъ къулагъына нелердир фысылдады.
Нусрет эфенди ихтиятле барып, табут алтына, Усеин оджанынъ огюне сокъулды...
оджалардан кимдир тез-тез Усеинни къолтукълап, четке чекип, артта къалдырды, сонъра
экевлешип кенардан яваш-яваш кеттилер. Халкъ акъынтысы эп кучьленди, эп илери
ынтылды. Джадденинъ бир якъында — къадынлар гимназиясынынъ, дигер якъында —
эркеклер гимназиясынынъ талебелери озьлерининъ ярашыкълы кийимлеринде саф олып,
яс тутып, тертип иле юрьгенлери алда, табутнынъ аркъасында, халкънынъ огюнде,
Рушдие шагиртлери булунмакъта эдилер.
Кишилер арекети Сары Сув копюринедже девам этти. Бу ерде токътады. Абдурешид
Меди огълу ешиль юксекликте халкъ мезарлыгъында дефн олунды.
Халкъны парлакъ истикъбальге, юксек гъаелерге етеклеген улу Медиев аяттан кетти.
Сувукъ топракъ багърында къалды. Адамлар онынъле эбедиен ведалашып, эвлерине
къайттылар. Медиевни севген-сайгъан кишилернинъ къальплериндеки яныкъ ич бир
вакъыт сёнмейджек, козьлериндеки аджджы яшлар къурумайджакъ. Халкъ озюнинъ
севимли эвляды Абдурешид Медиевни унутмайджакъ.
Усеин оджа эвге Сулейман Али эфенди иле берабер кельди. Дуада булунды. Джан ашы
еди. Мерумнынъ якъын достлары, гедже юкъламайып, сабагъа къадар Медиев акъкъында
субет этип чыкътылар.
Уйле авгъан сонъ Усеин Шамиль Медине ханымгъа сагълыкъ-селяметлик тилеп,
Сулейман Али эфенди иле сагълыкълашып, Эреджепнинъ арабасында Харджибиеге, эвге,
къайтып кельди.
Софа ичинде аякъкъапларыны чыкъарды. Быджагъыны дивардаки акъбалчыкълы
чюйге асты, ичери кирип, миндер узерине ятты. Аджире ханым къоджасыны зорнен
таныды. Азгъан-тозгъан... козьлери оюлып, кийикленип кеткенлер... Эки кунь ичинде бу
къадар денъишиклик... тасавур этиледжек шей дегиль.
— Сизге не олды оджа? — деди къарысы. — Ичинъизде джанынъыз ёкъ! Къазагъа
къалдынъызмы?

— Абдурешид... вефат этти, — деди Усеин оджа.
Башкъа бир шей айтмады. Дёрт кунь эвден чыкъмады. Ятты-къалкъты, отурды. Сигар
ичти. Тюшюнди. Чокъ тюшюнди.
Бешинджи куню койлюлер адындан эки адам кельди. Помещик Граматиковгъа
къаршы ачылгъан макеме ишинде оджа халкъ адындан даваджы олмасыны ялвардылар.
Граматиков кой топрагъыны акъсыз тутып алгъан, эалини ач къалдыргъан. Койде
Джемалединнинъ, Аджы Эрбаиннинъ зорбалыгъы гуя азлыкъ экен! Бедбахт койлюлер!
Оджа оларны риджасыны ред этсин? «Алым пек фена…» десинми? Чыкъса, юрьсе... иш
иле мешгъуль олса, бельки юреги чезиледжек! О Феми эфенди иле корюшювден,
Петербурггъа барып-келювден вазгечти. Бутюн язны макемеден макемеге къатнап,
давалашып кечирди. Ишнинъ Керчь макемеси бакъты, Грамматиковнынъ файдасына
чезди. Оджа меселени Кефе уезд макемесине берди. Кефе макемеси топракъны
койлюлерге къайтарып берювден ред этти. Ниает, ишни округ макемесине берди, афталап
пешинден юрьген сонъ, макеме топракъ койнинъ эалисине берильсин, деген укюм-къарар
чыкъарды. Оджа укюмни къолгъа алып, волост макеме приставы ве джемаат векялети иле
берабер чёльге чыкъып, топракны койлюлерге болип берди. Бу ишлер эда этильгендже, яз
кечип кетти. Енъи окъув йылы келип етти. Мектепте дерслер башлады.
Ильки афтанынъ ниаетинде, джума арфесинде, оджа уйле авгъан маальде дерслерден
бошады. Эвге ашыкъув ичюн зарурет сезмегенинден, ёл боюнда тюкян бетке айланды.
Устюнде беяз быджакъ, къара штан. Ава тунчыкъ, быджакънен юрьмек кучь, ама оджа
джыйнакълы олмакъ, земане тертибине риает этмек керек. Адет ойле олып кельген. Оджа
насылдыр, эски тюркюни, узакъкъа эшитильмез тарзда, йырлай-йырлай кетти. «Бу гиден
къыз — кимнинъ къызы, фиставы тизден...»
Тюкянгъа тазе мал кельген. Къаве, шекер, чамашыр сабуны, курпе... демир сенек, ат
такъымы. Буларнынъ бир къысымы ичериге кирсетильген, дигер къысымы даа тышарыда.
Яш-явкъа малны ичери ташымакъта. Талипке ярдым этмекте. Тюкян огюнде адамлар
джыйылгъан.
Усеин оджа селям берди, эсли-башлы кишилернен къол тутушып, ал-хатир сорашты.
Незакет къаидеси муджиби зарур деп билинген уфакъ-тюфек лакъырдыдан сонъ,
тюкянгъа кирди. Ичериде козюне илькиде Аджи Эрбаин чалынды, о улькюн кошеде, ерде
сыранен тизили хамутларны бирер-бирер элине алып, дикъкъатнен тешкермекте эди. Эки
адым четте Бекир бай ве къайнагъасы Абдулла, диваргъа таялы чувалнынъ агъызыны
чезмектелер. Оджа тек шимди ишнинъ фаркъына барды. Адамларнынъ тышта, тюкян
огюнде беклегенлерининъ себеби шу экен. «Агъалар малнынъ яхшысыны сайлап
алсынлар, къалгъаны джемааткъа олур...»
Тюкян ичинде Усеин оджанынъ селямыны Талип алды. Башкъа кимсе айланып
бакъмады.
«Нишлейик? Алайыкъмы? — деп сорады Бекир бай Абдулладан. Озю макаронны
сындырды, кесегини чайнап бакъты. «Тийран къара тарта, — деди Бекир бай ве агъызы
ичиндеки хамырны ерге тюкюрди, боюныны бир де къысып алды. — Алсакъ алайыкъ.
Керчьдеки де шундан арув тувул».
Аджы Эрбаин хамутларны бегендими? Аладжакъмы... ёкъмы? Талип ондан назарыны
узьмей, беклемекте. Аджы Эрбаин энди демир сенеклерге кечти... оларны козьден
кечирмекте.
Усеин оджагъа хамут керек дегиль. О атыны арабагъа екмей. Ер де сюрмей. Онъа
сенек де зарур дегиль, чюнки ашлыкъ сачмай, арман басмай. Лякин Аджиренинъ
«чамашыр сабуны битти...» дегени хатиринде. Къарысына, кучюк де олса, эйилик япмакъ
арзусы иле, Талипке, дёрт къалып сабун бермесини риджа этти. Тюкянджы сабунларны
кягъыткъа сараяткъанда, оджанынъ козьлерине къамчылар чалынды. Демир пармакълыкъ
пенджере янында, топракъ табанда, хасыр устюнде бир топ къамчы ятмакъта. Саплары
къырмызы, тасмалары къатранлы, узун. Оларны корьди де, севинчинден эсини гъайып эте
язды. Онъа къамчы керек. Язнынъ чиллесинде Къарангъыттан къайткъанда,

къамчысынынъ сапы сынып кетти. Тасмасы исе бир йыл эвельси узюльген, бир къарыш
къадары салланып тура эди. Эбет, оджа салмакълы бир къамчы алув ниетинде экени аман-
аман бир йыл. Къыпчакънынъ устюнде эп къамчысыз юре.
О алель-аджеле пенджере бетке догърулды. Эгильди, къамчылар багъламы ичинден
бир къамчы сувурып чыкъарды, онынъ къыскъа къызылчыкъ сапына, юкъарыдан бираз
орьмели, ашагъыдан индже тасмасына хайли вакъыт козетип турды. Къамчыда илле
тапамады. Лякин Усеин оджа къыбырдавукъ... ичтен араретли, яш адам, къамчыны бир
саллап, давушыны эшитмей тура, юреги тынчланып оламайджакъ. Баба-деделеримизнинъ
озьлеринде де ойле адет олып кельген... Оджа сагъ къолунен къамчынынъ сапындан
тутып, тёпеге котерди, аркъагъа кенъ къулач созып, къамчыны бир сильтеди. Тасмасы
ойле кучьлю шувулады ки, тюкяннынъ ичи сес садагъа толды. Къамчынынъ авадаки
шувултысы оджанынъ къулагъында Бетховеннинъ экинджи симфониясы киби инъледи.
Давушы ойле хош эшитильди... лякин бу хош аэнк ичинде насылдыр дешетли, гъайры
табий инсан давушы янъгъырагъан киби кельди. Эбет, тасма авада сызгъыргъан вакъытта
инсан садасы да чыкъкъан киби олды. Албуки, тасманынъ уджу Эмирзакъовнынъ
джакъына токъунгъан... шувулты арасында эшитильген вайылты — Аджы Эрбаиннинъ
сеси экен. Бекир ве Абдулла, кийик сестен абдырап, башларыны котерип, бакътылар.
Аджы Эрбаин учь букленген, джакъыны авучлап тургъаныны корип, айретке кельдилер.
Эмирзакъов ничюн айкъырды, аджеба? Онынъ джакъындаки къан къайдан кельди? Усеин
оджа ич бир шей анълап оламай, тюкянджыгъа чевирильген арада, Аджы Эрбаин
къамчылар багъламы арасындан дигер бир къамчыны чыкъарып алды, кериле берип,
оджанынъ елькесине эндирди. Оджагъа эсини топлап, не олып — не кечкенини бильмеге
имкян бермеди, текрар яндырды. «Аджы Эрбаин, сиз акъылдан аздынъызмы? — деп
къычырды оджа. — Бу ахмакълыкъ не себептен?» Ёкъ... Аджы Эрбаин токътамады. Кене
къамчысыны котерди. Усеин оджа вуджуттан юфкъа кельсе де, джысман зайыф, рухтан
къоркъакъ адамлардан дегиль эди. Мадам ки, Аджы Эрбаин токъталып, инсан киби
анълашмакъ истемей, къамчыны эндире бере, оджа да къамчысыны текрар котерди, яхшы
этип, Аджы Эрбаиннинъ юзюне ерлештирди. Эмирзакъ огълу къамчынынъ кучюнден
арткъа къакъылып кетти. Ве эсини топлар-топламаз, оджа кене силиштирди. Эмирзакъов
да урды. Оджа текрар яндырды. Башына, елькесине, омузына, не ери расткельсе, о ерине
урды. Аджы Эрбаин да урды. Шу-ув! Шу-ув! Шу-ув! Тюкяннынъ ичи къамчы
шувултысындан инъледи. «Усеин оджа, вазгечинъиз! — деп къычырды тюкянджы. —
Бунынъ сонъу яхшылыкънен битмез!» Оджа токътамады. Онынъ ичинде дагъларда
кезиджи кийик махлюкъ уянды. Къамчысыны онълу-соллу сильтеди. Талип котекни
токътатып оламагъан сонъ, ювурып тышкъа чыкъты. «Джемаат! Усеин оджа Аджы
Эрбаин эфендини ольдюреята! — деп къычырды. — Тез! Тез! Ярдым этинъиз!» Адамлар
бир-бирлерине бакъышты, ерлеринден къыбырдамадылар. «Аджы Эрбаин байнымы? —
деп сорады койлюлерден бириси. — Ким ольдюреята?» «Усеин оджа...»
Усеин оджа деген сонъ, адамлар шубелендилер... тюкяннынъ ичине сюрюшип
кирдилер, чюнки ири кевдели Эмирзакъов оджаны урып, сакъатлая биледжегинден
къоркътылар. Дёрт мазаллы киши, котеклешиджилернинъ ортасына кирди. Аджы
Эрбаиннинъ къолларындан къапкъач этип, аркъасындан уйтеп, тышкъа алып чыкътылар.
Оны белядан къуртаргъан, кендисине итибар, урьмет косьтерген олып, эвинедже озгъарып
кеттилер.
Оджа тюкян ичинде къалды. Оны къучакълап, курьпе чувалы устюне отурттылар.
Къызаргъан, терге пишкен. Беяз быджагъынынъ устю къатранлы тасма излеринен
чильтерленген. Юреги богъазына джылышкъан киби, тыйылып-тыйылып нефес алмакъта.
Кимдир кетирип огюне бир фильджан къаве къойды. Оджа айланып бакъмады,
асабиеттен, къоллары къалтырамакъта эди.
Бир талайдан сонъ, Талип башыны о якъкъа, бу якъкъа эгильтип, Бекир байны
къыдырды. Бекир бай тюкян ичинде корюнмеди. Тышкъа чыкъып бакъты, узакъта, ёл
кенарында бир озю турмакъта эди. Чапып байнынъ янына барды. «Бекир эфенди! — деди

Талип онъа, юмшакъ давушнен. — Макаронны не япайым? Эвинъизге йиберейимми?»
«Ёкъ! — деди Бекир бай. — Макаронынъ да керекмей, озюнъ де! Тюкянынъ ичине бир даа
аягъым басмайджакъ». «Эфендим, менде къабаат ёкъ. Бу иш оджа иле...» Лякин Бекир бай
оны динълемеди, ёлнынъ ортасына тюшти, акъырын-акъырын кетти. О кимнидир
беклемекте эди, Талип онъа кедер этти.
Бу эснада тюкян ичинден Усеин оджа чыкъты, беш — алты адам иле берабер эвге
догъру джонеди.
Акъшам Аджы Эрбаин къомшунынъ огълуны йиберип, Менълибейни эвге чагъыртты.
Менълибей, тюкянда олып-кечкен вакъиа мунасебети иле Аджы Эрбаинге озюнинъ
теэссуратыны бильдирди. «Янынъызда озюм олгъан олсам, бойле айдутлыкъкъа ёл бермез
эдим, — деди о ве лафына джиддиет бермек ичюн иляве этти. — Э! Энди ишнинъ
илерисини тюшюнмек керек».
Эбет! Эбет! Аджы Эрбаин оны багъсус илеридеки ишлер ичюн чагъыртты.
— Сен билесинъми, Менълибей? Усеин башкъа оджаларгъа бенъземей, — деди о
хамутчыгъа. — Бизим этрафтаки койлерде оджалар чокъ, ама олар чулукълар. Бу
бизимки... бу имансыз кучьлю, илекяр. Къолу пек къатты. Буны енъмек къолай иш дегиль.
Биз буюк къата яптыкъ. Усеин оджанынъ ишини та о вакъытта... хатиринъдеми?
Сараймендеки темашадан сонъ, чар-чапик битирмек керек эдик. Адиль эфендининъ
сёзюне кирдик. Нафиле… белясы боюнымызгъа асылы къалды. Кеткен сайын
юреклеримизни кемирмекте, къафаларымызны дельмекте. Онынънен эсаплашмакъ кеткен
сайын къыйынлаша... анълайсынъмы, Менълибей?
— Анълайым, Аджы Эрбаин эфенди! Ама аджизленмек ичюн себеп ёкъ. Даа кеч
дегиль. Бир фодулы татнынъ чаресини тапып оламайджакъмызмы?
Эв саиби, килим узеринде къыйшайып тургъан шишеден фильджанларгъа ракъы
къойды, экиси фильджанларны юксекке котерип, бир-бирининъкине къатты
токъуштырдылар. Эмирзакъов ракъыны уфакъ ютумларнен, къыйналып ичти. Менълибей
онынъ ичишини аселет сейир этип отурды, Аджы Эрбаин бош къадени ерге къойгъан
сонъ, озюнинъкини агъызы ичине бир нефесте атып йиберди. Эмирзакъов,
Менълибейнинъ ракъы ичишини тек шимди эслеп, тааджипленди.
— Оджа кучьлю... — деп текрарлады Эрбаин. — Мен де зайыфлардан дегилим. — Не
дейсинъ, Менълибей? Мен зайыфларданмы?
— Сизми? Аджы Эрбаин эфендими?
О семиз, къырмызы козьлерини юма берип, джылмайды. Ойле ки, козьлери текмиль
джоюлып кетти, кулькюси биткен сонъ, тем-тегиз бетинде текрар кучюк деликлер пейда
олдылар. Пейда олгъан сонъ, назары шишеге илишти. Эв саибинден рухсет алмай,
къаделерге озю ракъы къойды ве къаделерни токъуштырмайып, экиси де «ниетлерине
ирмек ичюн» ичтилер. Ниетлери не экенини бири-бирине айтмадылар. Ичтен озьлери
бильдилер. Адет ойле.
Эмирзакъов мусафирнинъ къылыкъларыны биле. Экинджи къадени ичкен сонъ,
онынъле анълашмакъ кучь, о себептен, къафасындаки мийи коньделен чевирильмезден ве
тили курьмекленмезден эвель, ишни аль этмек керек. Ойле экен, фикирини ачыкъ ве
айдын анълатмагъа ашыкъты. Ашыкъты, лякин Эмирзакъов лафкъа уста, арзусыны
апламадан-сапламадан айта къоймагъа истемеди, ондан да башкъа, меселенинъ акъибети
Аджы Эрбаин ичюн насыл акъибет ола биле? Онынъ энди козю дёнген, озю ифрит
кесильген.
— Оджанынъ иши ымпыс-тымпыс битип кетсе, яхшы олур эди, — деди эв саиби. —
Шаматалы олып чыкъаджакъкъа бенъзей. Синъирлерим зайыфлагъан. Тюкянда
къызыштым... озюмни тутып оламадым. Энди исе ишни яры ёлда къалдырмакъ мумкюн
дегиль.
Эв саиби эеджанлы, лякин бу эеджанны Менълибей сезгенини истемеди. Ама
Менълибей эписини сезди, айнеджиликке урды, бир шей бильмеген киши олды. Мешфере
узады. Ниает, танъ алдында бу эки адам арасында сёз кесильди. Бири — дигерини эльге

бермейджеги ичюн тёвбе этти, экиси де Къуранны алып опьтилер. Менълибей озь эвине
зияфет азырлайджакъ, гуя, Усеин оджаны Аджы Эрбаин иле барыштырмакъ ичюн
экисини эвге давет этеджек.
Эртеси куню Менълибей оджа иле корюшти. Юмшакъ давушы иле оджанынъ ве бала-
чаласынынъ ал ве хатирини сорады, бир вакъытларда Менълибейнен бир дам астында
омюр сюрип де, сонъки йылларда эвинден оджанынъ аягъы кесильгенине, энъ
олмагъанда, кимерде, бойле дерстен къайткъанда, кирип бир фильджан къаве ичип
кетмегенине опькеленди. Менълибей бир талай индемей турды, оджа онынъле
сагълыкълашып, эвге кетмеге ниетленгенде, оджаны лафкъа тутты. Якъында къошу эгери
ве къапаралы джуген тапып алгъаныны, сез арасы, къыстырып алды.
— Озюме керек тувул... — деди хамутчы. — Келишсе, алынъыз, акъчасыны...
беклерим.
— Эв-алла, уста! — деди оджа. — Манъа да зарур дегиль. Озюмнинъки олып
тураджакъ. Ондан да башкъа... мен къошу чапмайым. — Оджа сагъ элини кокюси устюне
басты, ёлуна девам этмек ичюн кери чевирильди, Менълибей онынъ енъинден чекип,
токътатты.
— Керекмесе, алманъыз, — деди Менълибей. — Мен зорламайым. Муштери коп. Мен
шай... эски достунъыз экенимни хатиринъизге тюшюрмек истедим. Бизни унутмакъ
керекмей, Усеин муаллим! — Менълибей тамагъына ярчыкъ санчылгъан киби, богъазыны
къырып оксюрди, тамшанды, сонъ деди. — Биз сизни унутмадыкъ.
«Къашкъырнынъ къафасында хаинлик догъгъангъа бенъзей, — деп тюшюнди Усеин
оджа. — Догъмаса, мени нафиле токътатырмы эди?»
Усеин оджа Менълибейнинъ досту эмиш. Керчек, оджа Менълибейнинъ эвинде
яшады. Танышы-билиши ёкъ, ябаний койде Менълибей оны сыгъындырды. Ашатты-
ичирди... паранен, эльбетте. — Бу — эйилик. Оны унутмакъ керекмей. Ама ишнинъ дигер
тарафы да бар.
Оджа, яхут эким, къайсы виляетте олса-олсун, койге кельген вакъытта, бир де-бир
адамнынъ эвинде ерлеше. Бу — эв саибининъ алидженаплыгъы дегиль. Эвельден олып
кельген адет. Даа догърусы, къанун. Усеин оджа Менълибейнинъ эвинде яшады, озю де,
Менълибейге аз эйилик япмады. Нетиджеде не олды? Урядник, пристав кельди, оджаны
койден сюрдилер. Бу, Менълибейнинъ Усеин оджагъа япкъан эйилиги олды.
Оджа ёлнынъ четинде Менълибейнинъ огюнде турып, онынъ майлы, къырмызы
чересине бакъмакъта, козьлерининъ огюнде исе башкъа левха... Аджире, бала ке озюнинъ
Кефе ёлунда, араба устюнде къакъына-силькине кете яткъанлары, аркъадан силялы полис
хадимлерининъ джекирювлери джанланмакъта эди. Бу иш Менълибейнинъ къолунен
олгъан эди.
— Аселет эвинъизге бармакъ истедим, — деди Менълибей. — Бу ерде корюштик.
Ниетим огъурлы экен.
— Мен кимге керек олдым?
— Манъа... бизим аилеге — деди Менълибей. — Сизни, севимли оджамызны, эски
достумызны ярын эвимизде оладжакъ зияфетке давет этем.
Хамут устасынынъ агъызындан сёзлер ойле тёкюльдилер ки, гуя оларгъа шубе, яхут
итираз олувы мумкюн дегиль. Ойле эмиет иле лакъырды этти.
— Зияфет... не мунасебетнен? — деп сорады оджа. — Огълунъызны сюннет
эттиресинъизми?
— Ёкъ. Иш башкъа. Эвде Баш Авулдан мусафир бар. Сеит-Халиль оджа.
Хатиринъиздеми? Къарасувбазарда беледиеде таныш олгъансынъыз? Сизни корьмек
истей.
— Алла разы олсун, Менълибей эфенди! — деди оджа онъа. Хамутчынынъ озюне де
эфенди демек керек олды. Демесенъ, бар да якъанъны къуртар! — Ишим гъает чокъ. Бир
ерге чыкъмагъа чарем ёкъ. Сеит-Халиль оджагъа айтынъыз, озю бизге кельсин!

Оджа ёлнынъ ортасына тюшти, дагълыкъ койлернинъ адамларына хас адетнен,
кевдесини азачыкъ огге ве онъ якъкъа эгильте берип, кетти. Менълибей онынъ
аркъасындан бир шейлер айтып, къычырды. Оджа айланып бакъмады. Менълибей аваны
кесер киби, къолуны терсине сильтеген сонъ, эвине къайтып кельди. Къасеветтен эзильген
вуджудыны миндер узерине, чалкъагъа ташлап, ятты. О, эльбетте, даа тюшюнеджек-
ташынаджакъ, чападжакъ-чапкъалайджакъ, илле усулынытапып, оджаны эвге кетиреджек.
Эмирзакъов вазифе береджек де, Менълибей эда этип оламайджакъмы? Бойле ал олгъаны
ёкъ!
Менълибей параны авагъа учургъанлардан дегиль. Оджа буны биле. Эльверишсиз
ишке эки ша бермез. Эльверишли ишке бергендже биле эзменъни чыкъарыр. Шимди
Сеит-Халиль оджа ичюн бу насыл зияфет?! Анълашылмагъан шей. Бу ягъда, шубесиз, бир
къыл бар! Иш, зан этсем. Сеит-Халильде дегиль. Оджа ёлда кетер экен, бойле тюшюнди.
Эвине якъынлагъанда, Къыпчакъны корьди. Кимдир оны ахырдан чыкъаргъан, эгерлеген.
Эв алдында тургъан сыныкъ, эски арабанынъ арт копчегине багълагъан. Къыпчакъ
оджаны узакътан таныды. Уфакъ, дюльбер башыны котерип, онъа озь муаббетини изар
этерек хош давушнен кишнеди. Туягъынен ерни тепмелей башлады. Усеин онынъ
боюнындан къучакълады, озюнинъ янагъыны Къыпчакънынъ янагъына таяп, чокъ вакъыт
атны охшап, онынъ иле лакъырды этип, дертлешип турды. «Юрьмеге сагъындынъмы,
достум? Мен де сагъындым. Ах, Къыпчакъ! Ойле сагъындым ки... озюм шимди гъает
эфкярлым! Анълайсынъмы?»
Къыпчакъ оджаны анълады. Козьлерини эки кере ачып-япты. Ачып-япкъанда
кирпиклери Усеиннинъ бетини сыйпап-сыйпап алдылар. Оджанынъ козьлеринде яшлар
сезильди. Озюнинъ дердини кимселерге айтып-анълатып оламагъаны алда, Къыпчакъ оны
догъру анълагъанына севинип, бошап кетти. Къолларыны атнынъ боюнындан алды,
енъинен козьлерини сильди.
Эвден Сеит-Джелиль чыкъты. Эништесининъ ат иле къонушаяткъаныны корип,
кулюмсиреди.
— Къыпчакънынъ джаны сыкъыла, — деди о Усеин оджагъа. — Ерни тепмелей бере.
Эгерледим...
Сеит-Джелиль яш. Такъдирнинъ терсликлерине даа расткельгени ёкъ. Сёзлери табиий
ве самимий. Усеин онынъ гульгюли чересине бакъты-бакъты, къальбини элем иле
къарышыкъ севинч силькитти.
— Бер манъа! — деди о, атны чезеяткъан Сеит-Джелильге. — Озюм бир айланып
келейим.
Джугеннинъ уджуны атнынъ елькеси устюне атты, эгернинъ ог урькечинден тутты,
кевдесини аркъагъа къайырып сычрады, эгернинъ устюне лыкъ этип тюшти. Джугенни
тартар-тартмаз, ат кийип алды, оджа аякъларыны зенгилерге зорнен кечирип етиштирди.
Къыпчакъ кой четиндеки ёлдан йылдырым киби ялкъылдап кечерек, чёльге чыкъып кетти.
Оджа оны ич бир якъкъа догъуртмады, Къыпчакъ истеген якъына кетти. Оджа ичюн
бунынъ фаркъы ёкъ эди.
Чёльге чыкъкъан сонъ, ат юрюшини явашлатты, адым-адым кетти. Кунеш батмакъ
узьре эди. Чёльнинъ ниаети атеш ренкли зиялар ичинде балкъылдамакъта. Экинлер
джыйылгъан, отлар-оленлер сараргъан-солгъанлар. Къаргъалар къычыршып, бир ерден
дигер ерге уча-къона... богъдай данелерини чокъчыйлар. Къыпчакъ башыны тёпеге
тиклеп, къуйругъыны онъгъа-солгъа саллап, кете. О чёльдеки сербестлигинден мемнюн.
Усеин оджа озюнинъ къальбиндеки кедерлерге токъунмады, оларны къозгъамады, олар
хусусында тюшюнмек истемеди. О бойле япмагъа биле. Оджа тюркю айтты. Онынъ
тюркюлерини динълемек буюк хошнутлыкъ. Бу Алланынъ чёлю ичинде шимди онынъ
тюркюсини ялынъыз Къыпчакъ эшитти, дюльбер башыны котерип, къулакъларыны тим-
тик тутып, зевкъланып динъледи. Оджа ве Къыпчакъ — экиси чёльде бойле кезиндилер.
Кимерде, Къыпчакънынъ сабыры тюкенгенде, чапты. Кимерде адымлап юрьди. Яваш-
яваш къаранлыкъ алтында къала яткъан бу сюкют чёллер ичинде Усеин оджанынъ

къальбини ким динълеп олур эди? Динълегенде биле, о исьянджы юрек насыл теселли
булур эди?
Сеит-Джелиль бир талай къомшу балаларгъа къошулып, челик ойнады... сонъра
къайтып, аран ичинде Къыпчакъ тургъан ердеки тезеклерни куреди, устюне къум кетирип
септи, аякъларынен таптады. Озюндже, буюк иш япкъан олып, эвге кирди, эништеси аткъа
минип, чёль бетке кеткенини Аджире аптесине айтты.
— Корьдим... — деди Аджире, хошнут алда. — Пенджере огюнде эдим. Эништенъни
ач тут, атсыз олмасын. Зарары ёкъ. Кетсин. Чезильсин. Тек белягъа къалмасын.
— Насыл белягъа?
— Тюкянда олгъан къамчылашув... не? Беля дегильми?
— Къамчылашувда эништем къабаатлы экен, — Деди Сеит-Джелиль, — кой ичинде
ойле лаф кете. Аджы Эрбаинни башта эништем салыштыргъан.
— Салыштырмагъан... тасманынъ уджу къатанен къулагъына тийген. Истеп япкъаны
ёкъ.
— Къатанен тийген... догъру! Сонъ эништем аселетте шыбалагъан. Байгъа къол
котермеге акъкъы ёкъ… дейлер.
— Къол котермеге акъкъы ёкъ? Неге акъкъы бар? — деп джекирди Аджире, сабыры
тюкенип. — Сени бугунь танымакъ мумкюн дегиль. Бир шейлер олдымы? Аджы Эрбаин
эништенъни къамчынен шыбалай береджек де, эништенъ ырджайып тура береджекми?
Сенде акъыл бармы?
Аджире иле Сеит-Джелиль арасында лакъырды алевлене башлагъанда, азбарда ат
туягъы давушлары чыкъты. Дава кесильди. Сеит-Джелиль алель-аджеле тышкъа чыкъты.
Бир талайдан сонъ ичери Усеин кирди. О ёргъун ве шенъ-корюнди.
— Мен пек ачыкътым, — деди оджа, аякъкъапларыны чыкъаргъан сонъ. — Ат
устюнде силькине-силькине, ичим бошап къалды.
— Аш азыр, — деди Аджире ханым. — Отура, ашайсынъыз, весселям! Лякин бу
маальде чёллерде доланувгъа не аджет эди?
— Ель дегирмен бетке чыкъып келейим... дедим. Къыпчакъ инатланды, аркъагъа
къайтмады. Башыны алды, чыкъты-кетти. Экимиз юрьдик. Сонъ къаранлыкъ басты...
адаштыкъ. Адашмадыкъ. Къыпчакъ мени аселет шашмалатты. Башкъа ёлнен кеткен.
Эслемей къалдым.
Тышарыда къапу къакъылды. Оджанынъ лафы болюнди. Аджире сескенип, еринден
турды, аяткъа чыкъты. Къапуны ачкъанынен, Менълибейнинъ давушы эшитильди. Оджа
айретте къалды. «Куньдюз корюштик. Лакъырды эттик. Бу адамгъа даа не керек олды
аджеба?»
— Муаллим эвдеми? — деп сорады мусафир. Озю тышта, къабурчакъ таш басамакъ
устюнде турды.
— Эвде, — деди Аджире. — Киринъиз!
Оджанынъ мучелери ойле эзгин эди ки, «софра башындан насыл турып тёшекке насыл
барып ятаджагъыны...» къасеветленип отура эди. Шимди белягъа бакъ! Чаре ёкъ.
Турмакъ... кишини къаршылап алмакъ керек. «Эв саиби мусафирнинъ къулу»,
мусульманлыкъ бойле деп биле. Оджа буюк мешакъкъатнен аякъкъа къалкъты. Сыныкъ
мучелерини топлады, такъыштырды. Чюнки Къыпчакънынъ аркъасына минип юрьмегени
чокъ вакъыт олгъан. Аткъа я эр кунь минеджексинъ, я да ич де минмейджексинъ.
Эв саиби къапугъа якъынлагъанда, Менълибей софада аякъкъапларыны чыкъармакъта
эди. Онъа ичери кирмесини теклиф этти, озю мусафирден эвель ихтиятле миндер узерине
чёкти. Менълибей, сагъ омузыны дивар ястыкъкъа таяп, юзюни эв саибине чевирди,
багъдаш къуруна берип, отурды. Енъиден ал-хатир сораштылар. Куньдюз корюшкенде
сорашкъанлары эсапкъа кирмей, чюнки эвде эр шей озь тертибинде олмакъ керек.

— Аселет эвинъизге кельдим, Усеин муаллим, — деди Менълибей, бирден ишнинъ
озюне кечип, — чюнки... куньдюз сизни ёл ортасында токътатып зияфетке чагъыргъаным
ичюн акъаретленген киби корюндинъиз.
Менълибей ялан айтты. Оджа ёл ичинде озюнинъ зияфетке чагъырылувыны акъарет
деп эсап этмеди, озюни акъаретли косьтермеди. Мусафир буны биле. Ве иш асыл да
акъаретте дегиль. Куньдюз олгъан корюшювде оджа зияфетке даветтен ред эткенини
Менълибей, шубесиз, Аджы Эрбаинге етиштирген олмалы. Эрбаин Менълибейни
тызыкътырып йибергенге бенъзей: «Оль! Къал! Лякин Усеин муаллимни эвинъе алып
кель!» Эбет! Ойле деген олса керек. Юзьсюз Менълибей, шимди оджанынъ эвине сюрип
кельди.
— Алла эшкъына! — деди Усеин оджа. — Эвинъизде отурмакъ, къонушмакъ ичюн
вакъытым ёкъ, Менълибей! Анъладынъызмы? Ишим чокъ. Сеит-Халиль къайда? — деди
оджа мусафирге. — Ничюн озю кельмеди?
— Сеит-Халиль келе биле. Онъа къыйын дегиль. Кельсе, бутюн кунюнъиз гъайып
оладжакъ. Къайсы эльверишли?
— Мени афу этинъиз, — деди оджа, — лякин эвинъизге бармагъа чарем ёкъ.
— Муаллим! — деди Менълибей, озюнинъ туткъал киби япышакъ давушынен. —
Манъа бакъынъыз! Эвимде бир бучукъ йыл яшадынъыз. Сизни огълум киби корьдим.
Севдим. Шимди эвинъизге биринджи келювим. Манъа урьметинъиз къалмагъан олса,
Сеит-Халиль оджанынъ хатирини къыйманъыз! Бизлер мусульманлармыз.
Алидженаплыкъ ниетинен эвинъе кельген адамнынъ риджасыны ред этмек... бойле ал
шериатта корюльгени ёкъ.
Менълибей омузыны дивар ястыкътан къуртарды, дёртаякълап еринден турды. Эвнинъ
ортасына догъру эки адым атып, токъталды. Эвнинъ саиби сусмакъта эди.
— Манъа бир шей айтаджакъсынъмы, муаллим?
Оджа юткъунды. Аякълары астындаки орьнекли кийизге козетип отурды.
— Не вакъыт? — деп сорады оджа, ниает.
Ярын... уйледен сонъ, — деп джевап берди Менълибей. — Келирсинъизми?
Усеин оджа индемеди. Мусафирнинъ череси денъишти. Енгиль, девамлы нефес алды.
Хошнут, эеджанлы алда, сагълыкълашып, чыкъты. Озюне бир фильджан къаве теклиф
этильмегенине биле эмиет бермеди.
— Зияфет... оппадакътан бу не? — деп тааджипленди Аджире, мусафир кеткен сонъ.
— Корюле... Малайгъа бир иш даа буюрылгъан! Насыл иш экен? Къайдан билирсинъ?
Усеин къарысынынъ кедерли козьлерине бакъты-бакъты, индемеди. Аркъасы дивар
ястыкъкъа таяныкъ, аякълары килим устюнде огге узаныкъ оджанынъ козь къапакълары
акъырын-акъырын юмулды, ниает, уйкъугъа кетти. Уйкъугъа кетти дегенде, абдырап
уянды. Янында кимсени корьмеди. Аджире ашханеде Даниял ве Эбабиль къомшу одада.
Усеинде бир шейлер тюшюнмек, бир шейлер япмакъ ичюн меджал ёкъ. Текрар
козьлерини юмды.
Аджире ишини битирген сонъ, ичери кирди. Къоджасыны бойле ташланыкъ алында
корип, оны уянтты.
— Тёшек къоюлгъан, — деди о Усеинге. — Бар, ятынъыз!
Оджа зорнен къалкъты. Энтир-тентир ятакъханеге кирип, тёшек устюне серильди.
Аджире кеч маальде кельди. Союнып ятты. Къоджасынынъ козьлери ачыкъ эди. Къарысы
юкълап къалды.
Саба емегинден сонъ Усеин Къыпчакъны чёткюледи. Туякъларыны ювды. Эгерледи.
Аджире онынъ тедаригини корип азбаргъа чыкъты.
— Бунъа не дейлер? — Аджире яры джиддиет, яры мыскъылнен сорады. — Еди йыл
джаяв барып — кельген мектебинъизге бугунь аткъа минип кетмек керек олдымы?
— Къарангъыткъа кетмек истейим, — деди Усеин, — Зубийде къартийнинъ... бичаре
къадыннынъ устюндеки зорбалыкъ аля битмей. Иши макемеге берильген. Тюневин адам
келип, ялварып кетти. Ярдым этмек керек.

— Я зияфет? — деп сорады Аджире. — Менълибейнинъ давети?
— Зияфетке бармайджакъ олдым... — деди Усеин оджа.
Аткъа минди. Ёрттурып кетти. Къыпчакъ тюз, юмшакъ ёлгъа чыкъкъан сонъ, учты.
Кунеш денъиз узеринде эппи котерильген, зиялары чёллерге сачылгъан маальде, Усеин
оджа Къарангъыткъа келип етти. Зубийде къартийнинъ къапусы килитли эди. Оны
Дёрменге алып кеткенлер. Оджа Дёрменге барды. Къартийни инспектор одасында соравда
тапты. Огълу аскерде хызмет этмеге истемей, гизленген. Къыдырып тапкъанлар. Полис
мемургъа келишиксиз сёз айткъан. Къапагъанлар. Огълан кене къачкъан. Энди анасыны
алып кельгенлер. Протокол язылып битсе, къапап къояджакълар. Оджа муфеттиш иле
лакъырды этти. Кефалет имзасы берип, Зубийдени къуртарды. Озю Харджибиеге
къайтаяткъанда уйле авгъан эди. Койнинъ дживарына якъынлагъанда астындаки эгер,
ничюндир, аркъагъа, джылышкъан киби кельди. Оджа эмиет бермеди. Лякин адым-адым
юрьген ат кимерде юрюшини явашлаткъаны, атта токъталмакъ истегени сезильди. Оджа
къолундаки къыскъа чубукънен атынынъ янбашына урып бакъты, юрюши денъишмеди.
«Бу не демек аджеба? — деп тюшюнди оджа. — Даима чапмакъ, секириклемек арзусы иле
яшагъан Къыпчакъкъа шимди бу къайтлыкъ къайдан кельди? Ёрулдымы? Ёкъ! Устюнде
тер лекеси ёкъ». Джугенинден азачыкъ тартты. Ат токътады. Оджа ерге тюшмек ичюн онъ
аягъыны зенгиден чыкъарды, атнынъ янбашы устюнден айландырып ерге басаджакъта,
эгер къыйышты, ашагъы тайды. «Иште, меселе насыл!.. — деди Усеин оджа, озь-озюне,
айретле. — Айыл тогъанынъ ичинде деп узюльген».
Не япсын? Атнынъ джугенинден тутып, эвге кетсинми? Кетсе... айыл узюк
къаладжакъ. Ярын аткъа минмек керек олмайджакъмы? Тасма олса, биз олса... оджа эвде
озю де къурап, тикип къояр эди. Лякин эвде тасма, биз ёкъ. О къабургъагъа саркъыкъ
эгерни котерип, атнынъ бели узеринде ерлештирди. Узюк айылнынъ уджуны зенги ичине
къыстырды. Атнынъ джугенинден тутып, огге он адым аткъан эди, къулагъына сагъыр
давуш эшитильди. Элесленип башыны котерди, къырмызы, майлы черели Менълибей
онынъле ян-янаша адымламакъта эди. Чыбалыкъ тюшюнджелерге далгъан Усеин оджа,
хамутчыны танымады. Бир талай юрьген, эсини башына топлагъан сонъ, фаркъына барды.
— Усеин муаллим! — деди Менълибей. — Сизни беклей-беклей юреклеримиз къурып
инджерип къалды. Эгеринъизге не олды?
— Айылы узюльди.
— Юрюнъиз... эвде тикип беририм. — Менълибей бир элинен атнынъ джугенинден
тутты, дигер элинен оджаны къолтукълады, етеклеп эвге кетирди. Эви, пахыл киби
якъында эди. Атнынъ агъызлыгъыны алды, озюни араннынъ дирегине багълады. — Риджа
этем, Усеин муаллим! Эвге буюрынъыз! Айылны къасевет этменъиз! — Къапуны ачты.
Оджанынъ аркъасындан тутып, незакет ве исрарле ичери кирсетти. Кишилик ода ичинде
софра къоюлгъан. Пиширильген семиз къой эти кесеклери, зейтюн, пенир... беяз, ири
экмек тилимлери, ракъы. Эвде кимсе ёкъ. Орталыкъ чым-чырт. — Отурынъыз, Усеин
муаллим! — деди эв саиби, миндерде ер косьтерип. — Иште, ястыкъ, таянынъыз!
Оджа отурып, аякъларыны софра астына узатты.
— Мусафиринъиз къайда? — деп сорады эв саибинден. — Къайда о, менимнен
корюшмек истеген Сеит-Халиль?
— Сеит-Халиль, демир сенек къыдырып, тюкянгъа чыкъты. Тезден келир.
Бу эвге бир тюрлю Сеит-Халиль кельгени ёкъ. Кельмегенини оджа тюневин сезди,
лякин Менълибейнинъ озюнинъ кишилери къайда? Ничюн корюнмейлер? Бу насыл
муаммалы зияфет?
— Хатидже абланынъ сагълыгъы яхшымы? — деп сорады ондан оджа. — Озю ничюн
корюнмей?
— Хатидже къомшунынъ эвинде.
Эв саибининъ озю софра башына отурмагъа тедарикленгенде, аятнынъ къапусы
тарсылдады. Менълибей мусафирни унутып, софагъа чапты. «Къарысы кельди, гъалиба!
— деп тюшюнди оджа. — Ёкъса балалардан бирисими?» Хайли вакъыт кечти. Сес-солукъ

чыкъмады. Къапу ничюн ачылды, аджеба? Башкъа бирев кирдими? Чыкътымы? Яваштан
лакъырды эшитильди. Ниает, эв саибининъ ачыкъ-айдын давушы кельди. «Буюрынъыз,
Аджы Эрбаин эфенди! — деди о, кишиге. — Ёкъ! Чыкъарып отурманъыз! Килим
былашса, сёгеджек адам ёкъ».
«Эмирзакъов?! Онынъ мында не иши бар?» — Усеин оджа еринден турды, чыкъып
кетмек ичюн софагъа догъурылгъанда, огюне Менълибей чыкъып, токътатты. Аджы
Эрбаин ичери тыкъылды.
— Усеин муаллим! — деди эв саиби, эллерини оджанынъ омузлары узерине къойып.
— Ялварам сизге! Еринъизге отурынъыз!
Менми? — оджа, Эмирзакъовкъа нефретле козетти. — Бу иблиснен бир софра
башындамы? — Менълибей иле Усеин оджа арасындаки лаф кескинлешмекте олды,
Аджы Эрбаин софра башына кечти, индемей отурды.
— Ничюн иблиснен олсун? — деди эв саиби. — Койнинъ атасы, сиз ве мен, учюмиз,
субет этеджекмиз.
— Ёкъ, Менълибей! Бу мумкюн дегиль!
— Ничюн? — деп сорады Аджы Эрбаин. Онынъ суса берип, артыкъ сабыры тюкенди.
— Ничюн учюмизге отуршмакъ мумкюн дегиль?
— Зияфетте, адетиндже, достлар отуршалар, — деди оджа. — Мен достунъыз
дегилим... ве зияфетинъизде де булунмакъ истемейим, — о эв саибини четке уйтеп, озю
софагъа чыкъмагъа ынтылды. — Мени бу хошнутлыкътан азат этинъиз!
— Ёкъ, Усеин муаллим! Мен сизни эвиме чагъырдым... кельдинъиз! Бир кесек
экмегимни агъызынъызгъа алмай, чыкъып кетмек истейсинъиз, бу мусульманджа олып
чыкъмаз. Риджа этем, отурынъыз! Сизинънен лакъырды этмек истеймиз.
— Лакъырды? Не хусуста? Мен беллесем, айтыладжакъ шейлернинъ эписи тюкянда
айтылды... ойле дегильми? Усеин оджа иле Аджы Эрбаин арасында даа насыл субет ола
биле? Лякин оджанынъ юрегининъ терен кошесинде, эр алда, меракъ къыбырданды.
«Къамчылавшувдан сонъ… бу адам даа насыл лакъырды этмек истей?» деп
тааджипленди. Къайтып софра башына, Эмирзакъовнынъ къаршысында отурды.
Менълибей софра узериндеки этни ве пенирни уфакъ-уфакъ парчалар этип кести.
Эллерини ягъбезге сюрткен сонъ шишени алып, къолунен тюбюне енгильден тюртти,
тапасы атылып кетти. Юксек фильджанларгъа ракъы къойды. Бу ишни битирген сонъ,
козьлерини Аджы Эрбаинге тиклеп, сусып отурды.
— Сёз эв саибининъ... — деди Аджы Эрбаин. Озю козьлерини ашагъы эндирди.
Башкъа шей айтмады. Менълибей фильджаныны къолуна алды.
— Сиз, Усеин муаллим, меним эвиме кельдинъиз, — деди о озюне хас тыныкъ,
юмшакъ давушнен. — Буюк тешеккюр! Лякин Аджы Эрбаин эфендининъ эвине кельдим
деп эсап этмек керексинъиз, чюнки бу зияфет ве сизни бу зияфетке даветнинъ озю Аджы
Эрбаин эфендининъ арзусына бинаэн япылды. Экинъизнинъ аранъызда мудхиш адисе
олып кечти. Бир якътан тюшюнип бакъсакъ, о иште сизинъ, Усеин муаллим,
къабаатынъыз ёкъ. Ойле олып чыкъа. Дигер якътан... билесинъизми, Аджы Эрбаин
эфенди де къабаатлы дегиль. Тюкянда мал бакъып тургъан вакъытта шу-ув этип бетине
къамчы тюше! Кимнинъ бетине? Йигирми алты пара койнинъ урьметли кишиси Аджы
Эрбаин эфенди Эмирзакъовнынъ бетине тюше. Тасавур этесинъизми?
Усеин оджа отургъан еринде къакъынып алды.
— Айса, ким къабаатлы? — деп сорады о, Менълибейден.
— Кимсе де, — эвнинъ саиби, козьлери юмукъ алда кульди. — Къамчы къабаатлы.
— Эбет! Къамчы къабаатлы! — деди Эмирзакъов, фильджаныны элине алып. — Лянет
олсун, къамчыгъа. Онъа ола, къызышып кеттим. Озюмни басып оламадым. Сонъундан
чокъ пешман олдым. Валлаи, чокъ кедерлендим. Тутунъыз, Усеин муаллим. — Аджы
Эрбаин къадесини котерди, Усеин оджанынъкине токъуштырмакъ истеди, Усеин оджа
токъуштырмады, къадесини элине биле алмады.

— Сизинъ къолунъызда къан лекелери бар, — деди о Аджы Эрбаин эфендиге. — Мен
ойле къолдаки къадеге къадемни токъундырмам.
Эмирзакъовнынъ эли къалтырады, фильджанынынъ ичиндеки ракъы тельгенип, пенир
кесеклери узерине тёкюльди. Эрбаин эфенди сувукъкъанлылыкъны гъайып этмеди.
Учевининъ бу софра башында корюшюви буюк замет нетиджесинде ола бильгенини
хатирге кетирип, озюни тутты.
— Къан лекелери? Меним къолумдамы? — деп сорады о. — Сизинъкинде ёкъмы?
Усеин оджа сусты, Эрбаин эфендининъ суалине джевап бермеди. Берип оламады.
Эрбаин бир къач дефа козьлерининъ къыйыгъындан онынъ бетине бакъып-бакъып алды.
Сол къашы устюнде узун бичимли яра сиярып тургъаныны корьди. Къаны энди
къуругъан, къатмакъ истеген. Терен нефес алды. Къолундаки къадени къайтарып софра
узерине къойды.
— Къамчынъ енгиль дегиль эди... — деп ташлады о. — Джакъымдаки яра якъында
тюзеледжекке бенъземей.
Тюкянда къамчы устюнде чыкъкъан къавгъа да, бугунь бу софра башындаки
опькеленювнинъ озю де, «джакъы якъында тюзельмейджеги де…» эписинден макъсат —
оджа акъкъында дешетли фикир догъурмакъ эди. Оджа буны анълады.
Сизге тасманынъ уджу токъунгъан, — деди Усеин оджа Эрбаин эфендиге. — Мен оны
аселет япкъаным ёкъ. Къатанен олды. Кучюк бир адисе... ондан буюк фаджиа ясадынъыз.
Сизге... къан акъызмакъ керек. Чюнки омюринъиз къанлы. Экильген топрагъынъыз, еген
емегинъиз къанлы! Сиз койлюнинъ къаны, тери, козьяшынен яшайсынъыз! Сизни, Аджы
Эрбаин эфенди... ялынъыз сизни дегиль, Джемалединни, Бекирни, эпинъизни гемиге
толдурып, Талбузант адасына ёлламакъ керек.
Эв саиби къадесини котерди, Аджы Эрбаин иле токъуштырмагъа ниетленди, лякин
козьлеринде серт назарлар сезип, бир озю ичти. Ичмеди, ченгесини тёпеге котерип,
фильджаннынъ ичиндекини агъызы ичине теке къойды. Артындан пенир парчасы къапты,
сонъра чекменининъ енъинен дудакъларыны сильди.
— Талбузант... о къайда? — деп сорады Менълибей, тааджипленип. — эшиткен ерим
дегиль.
— Ойле ер бар, — деди Усеин оджа. — Окъянуста... дюньянынъ та, четинде. Анда
адамны къарагъа тюшюрип, къолуна чоюн къазан, тюфек ве бир чымтым да барот берип,
ташлап кетелер. «Озь чаренъни — озюнъ тап, — дейлер онъа. — Башкъасынынъ кучюне
ишанма!» Адам озюнинъ чаресини озю тапа... яшай.
— Мен де озь чаремни тапарым, — деди Эрбаин, иддетленип. — Богъдай сачарым.
Айван асрарым. Адам олмаса, Джемалединнинъ, Бекирнинъ озьлерини ишлетирим. Эбет!
Олар манъа ишлерлер. Лякин сенинъ киби ямавлы штан кийип юрьмем.
— Ишлетип оламазсынъыз, — деди оджа. — О сизге таби ола къоймаз. Сизлер
эпинъиз, башкъа адамнынъ тенинден къаныны эмип алышкъан къасарткъыларсынъыз.
Кевденъизнинъ ярысы къопарылып алынса, ярысы кене инсан тени ичинде къала...
Къанны эммекте девам эте.
Менълибейнинъ такълети ракъыдан къыйыша башлады.
— Лянет! — деп джекирди о. Чатлакъ-патлакъ олып, аралары къатран толу ири
юмругъыны котерип, софра устюне урды. Сарсынтыдан савутлар секириклеп алдылар. —
Сен Аджы Эрбаин эфендини акъаретлединъ, бунъа акъкъынъ ёкъ! — Оджанынъ череси
ап-акъ олды. Къоркъудан дегиль, ёкъ... Усеин оджа юфкъа юрекли дегиль. Булундыгъы
муитнинъ къабалыгъындан, бу эки адамнынъ алчакълыгъындан аса биленди.
— Сиз, Менълибей, уфакъ адамсынъыз, — деди Усеин эвнинъ саибине. —
Къолунъыздан кельген иш — хамут тикмек. Джынс атлар асрагъан адетинъиз де бар.
Койде кимер адамлар сизге, Менълибей эфенди дейлер. Урьмет этип дегиль, сизден
къоркъкъанлары ичюн, чюнки сиз шу адамнынъ... — оджа козьлерининъ арекетинен
Эмирзакъовны косьтерди, — шу адамнынъ къуйругъысынъыз. Койде не ола? Не къала?
Эписини деръал бу инсан ташламасына етиштиресинъиз! Онынъ ичюн сизден къоркъалар.

Ама бу ерде манъа пек къычырманъыз! Сиз мени зияфетке чагъырдынъыз. Унутманъыз!
Мен ал-азырда мусафирим.
Менълибей ве Аджы Эрбаин, экиси де сусты... оджанынъ сёзлерини динъледилер.
Сюкютлик... мусафир ичюн итибарсызлыкъ. «Сей — бу ерде мусафирсинъ, лякин
фукъаресинъ... гъарип муаллимсинъ. Бизде сенинъ ичюн незакет, алидженаплыкъ ёкъ».
Аджы Эрбаиннинъ козьлери къызарды... къыя-къыя бакътылар. О эллерини эки якълап
килимге тиреди. Аркъасыны къанъкъайтып, аягъынен къонаны тепти. Устюндеки
савутлар, емеклер этрафкъа сачылып кетти, къона ерге къапакъланды. Оджа ишлер фена
экенини сезди. Алель-аджеле еринден къалкъып, софагъа чапты.
— Тут о, иманы ёкъны! — деп джекирди Эмирзакъов эв саибине. — Тез ол!
Менълибей ашыкъмай оджанынъ пешинден чыкъты. Килитли тыш къапу янында
онынъ огюни кестирип, токътатты. Усеин Менълибейни уйтеди, о дивар бетке къакъынып
кетти, мусафир къапуны тепмелеп тургъан арада, арттан Аджы Эрбаин кельди,
кольмегининъ енъи ичинден пычагъыны чыкъарып, оджанынъ кокюсине саплады. Оджа
элини юреги узерине къойып, дешетли сада иле къычырды... ерге йыкъылды. Сылавлы
табан устюнде къара ренкли, джыллы къан акъып кетти. Эмирзакъов диваргъа таялы
алында турды-турды, сонъра Менълибейге козетти. О, кошеде... юзюни диваргъа
чевирген, омузлары сытмалы адамынъки киби, силькине бермекте эдилер. Эрбаин авучы
ичинде къысылып къалгъан пычакъны софанынъ улькюн кошесине котерип атты, бир
талай кечкен сонъ, ерде, оджанынъ агъызындан зайыф инъильти чыкъкъаныны эшитти.
Инъильти вакъытында язачыкъ сол аягъы къыбырданды. Эмирзакъов теляшкъа тюшти.
«Бу къабиле яры джанынен этегинъден тартып, сени йыкътыра биле...» деп тюшюнди озь-
озюндже. Ве къоркъа тюшти. Этрафына бакъынды, долап устюнде тургъан къантар
ташыны алып, оджанынъ башына урды. Манълай кемиги батып кетти, териси сиярды.
Агъызындан къан кельди.
— Не яптынъыз, Аджы Эрбаин эфенди! — деп къычырды Менълибей, агъламсырап.
— Сиз Усеин муаллимни ольдюрдинъиз!
— Эбет, — деди Эмирзакъов. Ири кевдесинен Менълибейге чевирильди. — Ойле
яптым. Хаберинъ олмадымы? — О ашханеге кирди. Метидеки сув ичинде къолларыны
чайкъады, джебинден явлгъыны чыкъарып, сюртти. — Мен кетемен. Иш джатышкъандже
койде болмам, — деди Менълибейге. — Киши джиберирим, вазиетни манъа бильдирип
турарсынъ, — ве джесетке ишаретле деди: — Буны джыйыштыр. Аякъ астында
джатмасын. Анъладынъмы, Менъли? Манъа джерли-джерсиз ырджая берме!
Лякин хамучты шорбаджынынъ огюнде ырджайып алышкъан. Семиз кучюк
козьлерини юма берип джылмайды. Бир де кевдесини эгильтмек истеди... ама Эрбаин
онъа аркъасыны чевиргенини корип, софанынъ арт къапусыны барып ачты. Эвеля тышкъа
озю чыкъты, этрафкъа бакъынды. Кимсе ёкълугъына эмин олгъан сонъ, башыны
къакъытты. Аджы Эрбаин чыкъты... эвлер аркъасындан, талдаларны якълай берип, кетти,
тезден козьден гъайып олды. Менълибей джесетке токъунмады. Ёлгъа чапып чыкъты.
«Акъайлар! Усеин муаллимни отюрдилер! Эй! Джемаат! Мени эшитесинъизми? Усеин
оджаны...»
Кишилер эвлеринден тышкъа чыкъып, сусты... динълендилер. Менълибейнинъ
сёзлерини яхшы анълап оламадылар. Анълагъанлар исе инанмайып, бир-бирлерининъ
козьлерине бакъып, кирпиклерини ойнатып турдылар. Менълибейден кимсе акъикъатны
эшиткени ёкъ. О себептен, де кетеджек олдылар, де кетмейджек... ама урум Василийнинъ
ёл бою толпартав кетеяткъаныны корьген сонъ, адамларда шубе къалмады, эр кес
Менълибейнинъ давушына таба ювурды. Гага Меджитнинъ огълу Осман араннынъ
дирегине багълы Къыпчакънынъ устюндеки эгерни тартып тюшюрди, секирип аркъасына
минип, мерумнынъ эвине джонеди. Таир оджа, Менълибейнинъ къапусы огюне эки
невбетчи киши къойды, ичери кимсени кирсетменъиз деп, тенбиледи, озю бедаркагъа
отурып, Дёрменге кетти. Дёрменден уезд идарелерине олюм хаберини бильдиреджек.

Коккозьге, оджанынъ догъмушларына, депеша ёллайджакъ. Аджире ханым ялынаякъ,
ялынбаш, сачлары умар-юмар... ювурып кельди. Бенъзинде ренк, козьлеринде шефаат ёкъ.
— Усеиним къайда? — деп къычырды о, озюнинъкине бенъземеген сеснен. —
Къоджама не яптылар? Сизлерден сорайым?
Эв огюндеки адамлар арасындан эки къадын чыкъып, Аджиренинъ эки къолтугъындан
туттылар. «Озюнъни бас, тувгъанчыгъым! Сабыр эт!» деп ялвардылар онъа... сачакъ
тюбюндеки тапчангъа отуртмакъ истедилер. Отуртып оламадылар.
— Менми? — деп къычырды о кишилерге. — Мен бу алгъа сабыр этейимми? —
Онынъ синъирлери озь удютлеринден чыкъкъан, озю чылдырыр вазиетке кельген.
Къадынларны эки четке къакъыштырып йиберди. Къапуны уйтеп ачты. Босагъадан ичери
атлады... аягъы джыллыджа шингенлик ичине басты. Аджире абдырап, токъталды.
Оданынъ тёрюне кечмеге онъайтлангъанда, инсан кевдесине сюрюнди. Къадын
тентиреди, къальбини дешетли кучь сыкъты. Онынъ нефеси тарлашты. Эсини джойып,
диваргъа урунгъан вакъытта, невбетчилер бедбахт къадынны тутып, эллери узеринде
тышкъа алып чыкътылар.
1913 сенеси сентябрьнинъ он секизинджи куню Харджибие къариесинде иште, бу,
табирге кельмез фаджиа юзь берди.
Эртеси куню макеме приставы кельди, Менълибейнен лакъырды этти. Протокол
язды... язгъан сонъ, учь адам имза чекти. Пристав арабасына отурып къайтты.
Уезд койлеринден ве тюрлю шеэрлерден кельген чокътан-чокъ адамларнынъ ферьяды,
фигъаны, гъам-гъусса инъильтилери, ахи — зарлары алтында, къырым халкъынынъ улу ве
севимли эдиби Усеин Шамиль Токътаргъазы огълу Харджибие коюнинъ мезарлыгъында
дефн олунды. Онынъ севимли рефикъасы Аджире ханым къоджасыз, огъуллары Даниял
ве Эбабиль бабасыз къалдылар.
Тасалы хабер эалиге эшитильген сонъ, мерумнынъ рефикъасы Аджире ханымгъа ве
Коккозь къариесиндеки Токътаргъазылар аилесине Къырымнынъ ве дигер улькелернинъ
зиялыларындан, саде койлюлерден, мухтелиф зенаат саиплеринден адсыз-эсапсыз тазие
мектюплери кельдилер ки оларда, о мектюплерде, севимли эдип ве муаллимнинъ къатиль
элинен вахшийдже ольдюрилюви мунасебетиле халкънынъ кедери ве ачувы изар
этильмекте эди.
Усеин Шамильнинъ Коккозьдеки догъмушлары олюм хаберини кеч алдыкълары ве ёл
узакълыгъы себебинден дефн мерасимине кечикип кельселер де, Усеиннинъ шеит
кеттигине дерин ферьят эттилер. Мерумнынъ Абибулла агъасынынъ огълу Умер
Малайджы Кефеде адвокат тутты, къатильнинъ шиддетли суретте джезаланылмасыны
талап этип, макеме палатасы реисине арзуал яздыртты. Харджибиеде матем
мунасебетинен зарур адетий ве ресмий ишлер биткен сонъ, оджанынъ аилесини ве бутюн
эдебий яратыджылыкъ мирасыны джыйыштырып алып, Коккозьге кетирди. Умер чар
назаретлерининъ къапуларыны чокъ йыллар къакъты, юксек шахсларгъа мураджаат этти...
къайда барса, не япса, эп Аджы Эрбаиннинъ къалын кисесине урунып, четке къакъылды.
Совет акимиети кельди. Шахсий мулькиет лягъу этильди. Аджы Эрбаин Эмирзакъ
огълу помещик сыфатында Сибирьге сюргюнге йиберильди. Эмирзакъовнынъ
къарысынынъ такъдири насыл олды, бизим ичюн белли дегиль. Огълу ве къызлары ал-
азырда сагъ-селямет... Олар намуслы, алидженап адамлар сыфатында девлет ве джемаат
ичюн намуслы хызмет этип кельмектелер, оларнынъ бу вакъиагъа мунасебетлери ёкъ.
Аджире ханым... узун омюр сюрди. 1952 сенеси алтмыш дёрт яшында Самаркъандда
вефат этти. Даниял институт битирди, заводларда муэндис олып ишледи. Теэссюф, бир
къач йыл эвельси аяттан кетти. Зевджеси Айше ханым, огълу Дерман — экимлик, къызы
Буллюр — муаллимлик иле мешгъуллер. Эдипнинъ кендже огълу Эбабиль, къадыны
Уркъие, къызы Долорес ве огълу Бильвер — Самаркъанднынъ сюкют аралыкъларынынъ
бириндеки эвде, муаббет ве саде омюр кечирмектелер.

Усеин Шамиль акъкъында мезкюр эсерни яза башладыгъымны буюк тильшынасымыз,
эдебиятшынасымыз, урьметли Усеин Куркчиге сёйлеген вакътымда о, кендине хас
хошнут, дюльбер чере иле кулюмсиреди.
— Генчлик чагъымда Коккозьде оджалыкъ эткен сенелеримде, Эбабиль меним
талебем эди, — деди Усеин Куркчи. — Элли йыл эвельси... Эбабиль дерслерге кимерде
кумюш саплы таякънен келе тургъан. Талебелер онынъ таягъы иле пек меракълана ве
Эбабильнинъ озюни: «Санъа бу таякъ не керек? Сен къартсынъмы?» — деп эриштире
тургъанлар. Эбабиль дарылмай эди. «Бабамнынъ хатиреси», — деп джевап бере тургъан.
Мен былтыр кузьде Эбабильнинъ эвини зиярет эткенде, ондан кумюш саплы
таякънынъ такъдирини сорадым. Манъа тааджипленип бакъты: «Сиз не айтасынъыз? —
Деди Эбабиль. — Дженк. Тюрлю фелякетлер... Кумюш саплы таякъ акъкъында
тюшюнмеге имкян бармы эди?»
Умер Малайджы... хатиринъиздеми? Икяемизнинъ баш саифелеринде хан азбарына
могедекли арабаны айдап кельген къырджыман киши. Шу Умернинъ озю Усеин
оджанынъ эльязмаларыны Коккозьге кетирген сонъ, чокъ йыллар Токътар акъайнынъ
эвинде, сандыкъ ичинде туткъан. Кягъытлар узеринде не язылгъан, кимсе окъуп
оламагъан. Окъуп бакъсалар да, къыймет кесип оламайджакълар. Биринджи джиан
муаребеси бите, мемлекетте Октябрь инкъилябы ола. Ватандашлар дженки башлай.
Улькеде аят къарыша. Къырымдан беязлар кете, Къырмызы орду келе. Къырмызы орду
кете, алманлар келе, алманлар кете Деникин, Врангель сюрип кире. Койлерде ве дагъларда
тюрлю аскерий къалымтылар, айдутлар... «Курва Мустафалар», Шнайдерлер пейда
олалар. Атан — атанны, тутан — тутанны... къанун, инсаф ёкъ. Умернинъ къальбинде
къоркъу асыл ола. «Бу эльязмалар ичюн бизни де джезалая билирлер!» деп тюшюне.
Усеин эмджесининъ эльязмаларыны кийизге сара, сандыкъкъа къойып, устюнден демир
чубукъларнен пеките, геджелейин дагъгъа, Къуш Къая тюбюндеки къорувгъа алып кете.
Юксек ювез тереги астында терен чукъур къазып, сандыкъны ерге комип къоя.
Ондан сонъра чокъ йыллар кечти. Сандыкъны орьткен топракъ узерине эсапсыз
ягъмурлар ве къарлар ягъды, рузгярлар эсти. Йылдырым урып, ювез терегини къач
еринден сындырды. Ерни къараджа ве сыгъын туякълары ёгъурды. Улькеде сыгъынлар ве
къараджалар ёкъ олдылар. Бу ерде юксек отлар осип чыкътылар. Излер силиндилер.
Мемлекетнинъ озюнде Усеин оджанынъ арз эттиги акимиет къурулды. Умер Малайджы
сонъундан сандыкъны чокъ йыллар къыдырды... Тапып оламады. Тюрлю тедкъикъат
экспедициялары кельди, дагъда къорув ичинде тешильмеген ер къалдырмадылар.
Кимсенинъ къазмасы сандыкъкъа илишмеди. Албуки... сандыкъ анда. Къуш Къая янында
къорув ичинде топракъ астында ята.
1976-1978 с.
Усеин муаллимнинъ сонъки къыргъычы
Эбабильнинъ муэллифке итирафы!
Сиз, мутерем Шамиль агъа, мектюбинъизде, мезкюр икяетинъиз хусусында менде
тенкъидий фикирлер олса, оларны язып, сизге бильдирмемни риджа этесинъиз.
Эсеринъизде бабамны ойле меаретле тасвир эткенсинъиз ки, мен онынъ устюнден ич бир
тюрлю ихтар ве тенкъидий фикирлер язып оламадым. Мен, эльбетте, ишинъиз ичюн даа
да ярдым керек олса, онъа азырым. Бабам акъкъындаки эсернинъ бир кошечигинде
озюмнинъ исимимни корьмек — меним ичюн юксек шереф олур. Ама озюнъизге малюм,
мен хызметчи бир адамым. Омюримде ич тенкъидий фикирлер язгъаным ёкъ. Агъам
Даниял сагъ олса, башкъа меселе... о бойле ишлерге уста эди. Ондан да гъайры, мен
теклифинъизни яхшы анълап оламадым... ничюн мен сизге мытлакъа тенкъидий фикирлер
язып ёлламакъ кереким? Ёкъса, эр окъулгъан эсерде хаталар къыдырмакъ шартмы? Я, о
хаталар олмасалар!? Хошнутлыкъ, мемнюниет иле кифаетленмек мумкюн дегильми?

Асылында, сизинъ бу эсеринъизни окъувыма рефикъам Урхие себепчи олды. Бир кунь
акъшам устю къолтугъына мавы ренкли альманахнынъ учь-дёрт саныны къысып кельди.
«Буларны корьдинъизми?» деди манъа. Китапларны миндер устюне ташлады. —
«Нелерни?» деп сорадым. Урхие энди ода ичинде ёкъ эди. Бир талай вакъыт кечкен сонъ:
— «Бизим бабай хусусында... бир шейлер язылгъан!» деп къычырды ашхане ичинден. —
«Ба-ббам хусусында д-дейсинъми? — севингенимден тутукълана башладым. — Не й-
йазылгъан?»
Козьлюгимни такътым, меджмуаларнынъ саифелерини енгильден къарыштырып
чыкътым. Э! Шамиль агъа, бу сизинъ эсеринъиз! Мен оны чокътан беклей эдим!
Бизим эвимизде сизинъ иле бабам акъкъында къонушкъан вакъытларымызда, мен
сизге бильгенлеримнинъ эписини сёйледим. Сиз мемнюн олып къайттынъыз. Сонъундан
манъа махсус мектюплер язып, бабамнынъ минек атынынъ ады ве юнюнинъ ренки насыл
олгъаныны... ельдегирмен ве джами коюмизнинъ не ерлеринде тургъанларыны
сорадынъыз. Мен мектюплеринъизге, имал этмей, джеваплар язып йибердим. Сизге
берген малюматым, язмакъ истеген эсеринъиз ичюн етерлик эди деп оламайым, ама
догърулыгъына шубем ёкъ. Тасавур этинъиз... аилемиз бабамдан марум къалгъанда мен
эки бучукъ яшында экеним. Бу чагъдаки баланынъ неден хабери олмакъ мумкюн? Къыркъ
йыл ичинде бабам хусусында анамдан нелер эшиткен олсам, эписини сизге текрарладым,
чюнки бабамны анам къадар мукеммель бильген киши олмады. Сизге тариф эткен
вакъиаларым къалеминъизден насыл къабилиетте чыкъкъаныны пек корьмек истей эдим,
чюнки меним ичюн онынъ эмиети буюк. Эсеринъизни эки акъшам, бир де истираат куню
окъудым. Асылда, яваш окъуйым. Эвимиздеки къонушмада сизге сёйлеген фикирлеримни
эсер ичинде бирден тапып оламадым. Олар, о фикирлер, башкъа менбалардан алгъан
малюматларынъызнен къарышып, бир кульче алына кельген, бутюнлей сизинъ
ираденъизге таби олгъанлар. «Фикирлеримни... тапып оламадым» дедим мен. Бунынъле
сизге берген малюматым эсерде ёкъ олгъан, яхут бозулып тасвир этильген демек
истемедим. Икяетинъизни окъугъан вакъытымда меним сизге айткъан фикирлерим не
ерде, насыл хызмет эткенлерини дуйдым.
Амма, урьметли Шамиль агъа, икяетте меним ичюн анълашылмагъан кимер адиселер
ёкъ дегиль. Сёз келими, уйкен ильмий хадимнинъ изаатына бакъсакъ, «хатират»нынъ
саиби ве... тек «хатират»нынъ дегиль, бутюн китапнынъ муэллифи Асан Кара деп
тюшюнмек мумкюн. (Бу сёзлеримни «тенкъидий фикирлер» беллеменъиз!) Эльязманынъ
асыл нусхасы тапылгъанда, онынъ ахырында Асан Кара имзасы бар экен. Мен чокъ
тюшюндим, бу ким ола биле? Неает, эсернинъ бир еринде сездим ки, Асан Кара бир
вакъытларда бабам иле медреседе окъугъан киши экен. Демек, сиз бу эльязманы, меним
иле корюшювлеринъизден сонъ таптынъыз! Асан Кара бабамнынъ аятыны фена бильмей
экен. Не къадар яхшы бильсе де, эсер бутюнлей Асан Кара эмегининъ емиши экенлигине
шубеленем!
Чокъ йыллар эвельси, Даниял агъам Керчь маден заводында муэндис олып ишлегенде,
бабамызны енъи аят душманлары ольдюргенлери хусусында тасдыкънаме алмакъ ичюн
девлет архиви идарелерине къатнагъанда, кимдир бу фаджиалы вакъианы тафсилятлы
тасвири барлыгъыны эшиткен, ама тасвиратнынъ озю кимде экенини билип оламагъан
эди. Сонъундан тасвиратны эвде эпимиз унуттыкъ. Ишнинъ устю орьтюли къалды. Бир
дефа манъа, бабамнынъ сабыкъ досту, къарт муаллим Абдухаир Абдурешид огълу иле
корюшмек сыра кельди. Лаф — лафтан чыкъты... онъа гуя бабам акъкъында не ердедир
язылы «хатират» барлыгъыны айттым. Къарт муаллим манъа шойле джевап берди.
«Мен шуралар акимиетининъ ильки йылларында Кефе уездиндеки Къаз Авул кою
мектебинде оджалыкъ эткенде Фикрет Шериф деген адам Усеин Токътаргъазы хусусында
хатират язгъан ве эльязмасыны атта бизим мектепнинъ рус тили муаллими Эмир-Али
Къаишев дахи корьген деп эшиткен эдим. Ама бу хаберни эшиткен вакъытымда Эмир-
Али бизим мектепте энди ишлемей эди. Хатират язылгъаны догърумы эди, янълышмы,
бильмейим.

«Хатират» бир ерде дердж этильгенми экен? Оны тапып, окъумакънынъ имкяны
ёкъмы?»
«Ёкъ, «хатират» ич бир ерде дердж этильмеди, — деди Абдухаир Абдурешид муаллим.
— О вакъытта эльязма муэллифининъ такъдири белли дегиль эди. Бир сой адамлар: «о,
йигирминджи йылларнынъ башында Парижге кетти, къайтып кельмеди» дедилер.
Дигерлери: «хатират»нынъ муэллифи шуралар акимиети огъурындаки дженклерде эляк
олды» дие кестирдилер. Экинджи сой адамларнынъ фикирлери акълы олып чыкъты.
Бу вакъиаларны мен, теэссюф, шимди, сизинъ эсеринъизни окъугъан сонъ
хатырладым. Мен бабам акъкъында бильген шейлеримден бирисини... тек бирисини,
лякин муимини сизге сёйлемеге унуткъаным. Онынъ ичюн шимди пешманым. Анам,
хасталанмаздан эвель, манъа Сеит-Нафе Чаланов акъкъында муджизели шейлер айткъан
эди. Бу адам поручик Фикрет Шериф иле берабер лазаретте яткъан. Фикрет Шериф Сеит-
Нафеден эппидже яш экен. Экисининъ де яралары эт багълагъан сонъ, Фикретни текрар
джебеге ёллайлар. Унтер офицер Чалановны дженк ичюн энди дегерсиз танып, арбий
хызметтен текмиль азат этелер. Сеит-Нафе эвге къайткъанда, поручик Фикрет Шериф
онъа, къурама аякъкъап йиплеринен багълы бир десте язылы кягъыт бере. Экисининъ
койлери бири-бирине якъын ве... Сеит-Нафе, поручик Фикрет — Осман бей Шерифнинъ
огълу экенини биле. «Риджа этем, буны ал! — дей Фикрет унтер офицер Чалановкъа. —
Мумкюн олса, эвинъизде сакълы тут! Бизим эвден кимсеге косьтерме! Дженк бир кунь
ола, битер. Къайтып барсам, озюме берирсинъ!»
Сеит-Нафе коюне кельген сонъ кягъытлар узериндеки языларны окъуп, таныш ола.
Къачы боюнда Врангель аскерий кучьлерининъ чокълугъы себебинден, Сеит-Нафе эвде
къалмагъа сакъына, эманетни янына алып, Къарасувбазаргъа кете, кягъытларны анда
аптесининъ эвинде сакълай. Эништеси Абиль дженкте экен. Сеит-Нафе саарь алдында
турып, дагъгъа кете. Ибраим эфендининъ1 татар партизан полкуна къошула. Беязларнен
уруша.
Дженктен сонъ Чаланов кокюсинде экинджи къуршун делиги иле лазареттен чыкъып,
аптесининъ эвине келе. Эльязманы къыдыра, эльязма ёкъ. Фикрет Шериф озю къызыл
орду якъына кече, Херсон янындаки дженклерде эляк ола. Апте ве къардаш эки афта
тюшюне, эки афта къасеветленелер. Бир кунь Сеит-Нафе азбарда эрик тереги талдасында
юкъсырап отургъан маальде эвнинъ) ичинден Лютфие аптесининъ кийик давушыны
эшитип... абдырап еринден тура. Турды дегендже, апте ювурып софагъа чыкъа.
— Бу, уезд полициясынынъ иши, — дей о къардашына. — Эбет! О вакъытта...
большевикни сакълайсынъыз деп, эвимизни акътар-тёнтер эткен эди.
Сеит-Нафенинъ аптеси ойле дей. Ве сёзлери эсассыз дегиль. Сизинъ эсерде бу адисе
башкъаджа косьтерильген. «Асан Кара саруш татар эскадронлысынен беяз гвардиялы
офицер арасындаки атышмада ольди...» деп язасынъыз. Сиз язмайсынъыз, Илья
Исаакович Шабшал меселени сизге ойле анълата. Херсонда эляк олгъан Асан Каранынъ
Кефеге келип, экинджи дефа олювини насыл тасавур этмек мумкюн? Ондан да башкъа,
Шабшалнынъ сёзлерине коре, бабам акъкъындаки эльязманы архивге адвокат Тодор
Цанов такъдим эткен. Эльязманы Одессадан унтер-офицер Чаланов алып кельген.
Акимиет алмашувы вакъытында не Сеит-Нафе, не де Асан Кара адвокатнынъ эвинде
гизленгенлери ёкъ. Ойле экен, Асан Каранынъ эльязмасы Тодор Цановнынъ къолуна
насыл келип тюшкен? Бунъа пек тааджиплендим. Бильмейим, ойле муреккеп багълама
бельки эсеринъиз ичюн керек олгъандыр?!
Мен бабам акъкъында бильген шейлеримни сизге, анамдан эшиткеним киби икяе
эттим. Икяе эткенде, онынъ акъкъында чокъ шейлер бильгенимден озюм де хошнут
къалгъан эдим. Албуки меним бильгенлерим пек аз экен. Онынъ аяты бу къадар икметли
экенини, эсеринъизни окъугъан сонъ анъладым.

Сизге урьмет ве итирам иле,

Эбабиль Усеин Шамиль огълу.

1979 сенеси, апрель 14.

Самаркъанд.